---
title: विष्णुर् योनिम्
unicode_script: devanagari
emphasis_as_inline_comments: true
---

विष्णु॒र् योनि॑ङ् कल्पयतु॒  
त्वष्टा॑ रू॒पाणि॑ पिꣳशतु ।  
आसि॑ञ्चतु प्र॒जाप॑तिर्  
धा॒ता गर्भं॑ दधातु ते ।

गर्भ॑न्धेहि सिनीवालि॒  
गर्भ॑न्धेहि सरस्वति ।  
गर्भ॑न्ते अ॒श्विनौ॑ दे॒वव्  
आ ध॑त्तां॒ पुष्क॑रस्रजा ।

हि॒र॒ण्ययी॑ अ॒रणी॒ यन्  
नि॒र्मन्थ॑तो अ॒श्विना॑ ।  
तन्ते॒ गर्भꣳ हवामहे  
दश॒मे मा॒सि सूत॑वे ।

यथे॒यं पृ॑थि॒वी म॒ही  
तिष्ठ॑न्ती॒ गर्भ॑माद॒धे ।  
ए॒वन्त्वं गर्भ॒मा ध॑त्स्व  
दश॒मे मा॒सि सूत॑वे ।

यथा॑ पृथि॒व्य॑ग्निग॑र्भा॒  
द्यौर्यथेन्द्रे॑ण ग॒र्भिणी॑ ।  
वा॒युर्यथा॑ दि॒शां गर्भ॑  
ए॒वं गर्भं॑ दधामि ते ।

विष्णो॒ श्रेष्ठे॑न रू॒पेणा॒  
ऽऽस्यान्नार्यां॑ गवी॒न्या॑म् (कमनीयायाम्) ।  
पुमाꣳसं॒ गर्भ॒मा धे॑हि  
दश॒मे मा॒सि सूत॑वे ।

नेज॑मेष॒ परा॑ पत॒  
सुपु॑त्रः॒ पुन॒रा प॑त ।  
अ॒स्यै मे पु॒त्रका॑मायै॒  
गर्भ॒मा धे॑हि॒ यः पुमान्॑ ।

व्यस्य॒ योनिं॒ प्रति॒ रेतो॑ गृहाण॒  
पुमा॑न्पु॒त्रो धी॑यतां॒ गर्भो॑ अ॒न्तः ।  
तं मा॒ता द॑श॒मासो॑ बिभर्तु॒  
स जा॑यतां वी॒रत॑म॒स्स्वाना॑म् ।

आ ते॒ गर्भो॒ योनि॑मेतु॒  
पुमा॒न्बाण॑ इवेषु॒धिम् ।  
आ वी॒रो जा॑यतां  
पु॒त्रस्ते॑ दश॒मास्यः॑ ।।

क॒रोमि॑ ते प्राजाप॒त्यम्  
आ गर्भो॒ योनि॑मेतु ते ।  
अनू॑नः पू॒र्णो जा॑यता॒म्  
अश्लो॒णोऽपि॑शाचधीतः ।

पुमाꣳस्ते पु॒त्रो ना॑रि॒ तं  
पुमा॒ननु॑ जायताम् ।  
तानि॑ भ॒द्राणि॒ बीजा॑न्य्  
ऋष॒भा ज॑नयन्तु नौ ।

यानि॑ भ॒द्राणि॒ बीजा॑न्य्  
ऋष॒भा ज॑नय॒न्ति नः॑ ।  
तैस्त्वं पु॒त्रान् वि॑न्दस्व॒  
सा प्र॒सूर्धे॑नु॒का भ॑व ।

काम॒ प्रमृ॑द्ध्यतां॒ मह्य॒म्  
अप॑राजितमे॒व मे॑ ।  
यं कामं॑ का॒मये॑ देव॒  
तं मे॑ वायो॒ सम॑र्द्धय ।
