### श्रीलक्ष्मीहयवदनपरब्रह्मणे नमः॥

## यजुर्वेदभाष्यपीठिका.

###  टीका
भट्टभास्करीयं ज्ञानयज्ञाख्यं तैत्तिरीयसंहिताभाष्यम्  
प्रथमः काण्डः - प्रथमः प्रश्नः  
ईशानस्सर्वविद्यानां भूतानां ईश्वरपरः ।  
पुनातु सर्वदा चास्मान् शब्दब्रह्ममयश्शिवः ॥  
 
## टीका
अत्राहुः -
यदधीतमविज्ञातं निगदेनैव शब्द्यते ।  
अनग्नाविव शुष्कैधो न तज्ज्वलति कर्हिचित् ॥ (नि. 1.18) इति ।   
  
किञ्च -  
'स्थाणुरयं भारहार किलाभूद् अधीत्य वेदं न विजानाति योऽर्थम् ।    
योऽर्थज्ञ इत्सकलं भद्रमश्नुते स नाकमेति ज्ञानविधूत पाप्मा ॥  (नि. 1.18) इति ।  
  
'स्वाध्यायोऽध्येतव्यः' (तै.आ. 2.15)  
इति विधिना चार्थज्ञानपर्यन्तमध्ययनं विधीयत इति न्यायसिद्धम् । श्रूयते च, 
'यदेव विद्यया करोति तदेव वीर्यवत्तरं भवति' (छा.उ. 1.1.10),  
'य उ चैनमेवं वेद' (तै.सं. 5.3.12) इति च । 

मन्त्राः पुनरविदितार्थाः नानुष्ठेयप्रकाशनसमर्थाः । तस्मात्प्रतिपन्नवेदार्थोऽनुष्ठाताऽभिलषितानि कर्मफलानि प्राप्नोति, न च प्रत्यवैति, इति वेदार्थः प्रतिपत्तव्यः । अत्र मनुः-   
सैनापत्यं च राज्यं च वेदविद्ब्राह्मणोऽर्हति ॥ (मनु. 12.100) इति ।  
अत्र च -
इतिहासपुराणज्ञः पदवाक्यप्रमाणवित् ।  
अर्थोपकारवेदी च वेदार्थं ज्ञातुमर्हति ॥ (?)    
इति, अनेवंविधा अल्पश्रुता नाधिक्रियन्ते ।  
मन्त्राणां विनियोगमक्षरविधिं छन्दांस्यृषीन्देवताः ।   
काण्डर्षीन्निगमान्निरुक्तमितिहासाख्यायिका ब्राह्मणम् ।    
वाक्यार्थस्वररूपवृत्तिमननन्यायांश्च वक्ष्ये पृथक्   ।  
शब्दानामनसूयवस्सुमनसश्शृण्वन्तु जिज्ञासवः ॥  
एतैष्षोडशभिस्सहैव विदितः पुंसां भवेच्छ्रेयसे     
वेदार्थस्सषडङ्ग एव खलु सोऽध्येयश्श्रुतौ चोद्यते ।  
वाक्यार्थैकपराण्यधीत्य च भवस्वाम्यादिभाष्याण्यतो  
भाष्यं सर्वपथीनमेतदधुना सर्वीयमारभ्यते ॥
तस्मात् -
प्रणम्य शिरसाचार्यान्बोधायनपुरस्सरान् ।    
व्याख्यैषाऽध्वर्युवेदस्य यथाबुद्धि विधीयते ॥  

अपि च -
'यो हवा अविदितार्षेयच्छन्दोदैवतब्राह्मणेन मन्त्रेण याजयति वाऽध्यापयति वा स्थाणुं वर्छति गर्तं वा पद्यते प्र वा मीयते पापीयान्भवति यातयामान्यस्य छन्दांसि भवन्ति अथ यो मन्त्रेमन्त्रे वेद स सर्वमायुरेति' (आ.ब्रा. 1.1)  
इत्यादिदर्शनात्प्रतिमन्त्रमृष्यादीनि ज्ञातव्यानि । अत्र मन्त्राणामृषिर्द्रष्टा । अक्षरसङ्ख्याविशेषश्छन्दः । मन्त्रवाच्योर्थो देवता । विनियोजकं ब्राह्मणम् । तत्रैकैव महती देवता अग्निवायुसूर्यरूपेण विभक्ता सर्वत्र ध्यातव्या ; तासां विभूतयः पृथिव्यन्तरिक्षद्युस्थानस्थाः अन्या अपि देवता इति नैरुक्ताः (नि. 7.5) । ताश्च प्रतिमन्त्रं लिङ्गैर्विनियोगेन च गम्यन्ते च ज्ञायन्ते च । न तासां पृथगभिधानाय प्रयत्स्यामः । ऋषयः प्रजापत्यादयः प्रतिकाण्डं भिद्यन्ते । ते च होमतर्पणाद्यर्थं च ज्ञातव्याः । तदाहुः -  
अथ काण्डऋषीनेतानुदकाञ्जलिभिश्शुचिः ।  
अव्यग्रस्तर्पयेन्नित्यमन्नैः पर्वाष्टमीषु च ॥  
काण्डोपाकरणेप्वेतान्पुरस्तात्सदसस्पतेः ।  
जुहुयात्काण्डसमाप्तौ च श्रुतिरेषा सनातनी ॥ (काण्डानुक्रमणी 2.10-11) ॥  

तत्र प्रजापतेर्नवकाण्डानि - पौरोडाशिकं, याजमानं, होतारः, इष्टिहौत्रं, चतुर्णां च ब्राह्मणानि, पितृमेधश्चेति । सोमस्य नवकाण्डानि - अध्वरग्रहदाक्षिणानि, तेषां त्रयाणां ब्राह्मणमेकं, वाजपेयः, तस्य च ब्राह्मणम्, सवाः, शुक्रियं 'नमो वाचे' (तै.आ. 7.1) इत्यादिकं, तस्य च ब्राह्मणमिति ।  
अथाग्नेः सप्त काण्डानि - अग्न्याधेयं, पुनराधेयं, अग्न्युपस्थानं, अग्निः, तस्य च ब्राह्मणं, 'सावित्राणि जुहोति' (तै.सं. 5.1.1) इत्यादि, तस्यैव द्वितीयं ब्राह्मणं 'यदेकेन' (तै.सं. 5.5.1) इत्यादि, अग्निहोत्रब्राह्मणमिति ।  

अथ विश्वेषां देवानां षोडश काण्डानि - राजसूयः, तस्य च ब्राह्मणं, काम्याः पशवः, काम्या इष्टयः, उपानुवाक्यं 'प्रजापतिरकामयत' (तै.सं. 3.1.1) इति प्रश्नपञ्चकं, याज्याः, अश्वमेधः, तस्य च ब्राह्मणं, सत्राणि, उपहोमाः, सूक्ताणि, नक्षत्रेष्टयः, सौत्रामणिः, अच्छिद्राणि पशुहौत्रं, नरमेधः इति । सांहितीनामुपनिषदां सांहित्य उपनिषद ऋषयः 'शंनो मित्रः' (तै.आ. 5.1) इत्यादीनाम् । याज्ञिकीनामुपनिषदां याज्ञिक्यः 'अम्भस्यपारे' (तै.आ. 6.1.1) इत्यादीनाम् । वारुणीनां वारुणः 'सह नाववतु' (तै.आ. 5.13) इत्यादीनाम् । इत्येवं तित्तिरिशाखायां चतुश्चत्वारिंशत्काण्डानि ।  

अथ काठके काण्डान्यष्टौ हव्यवाडादीनाम् । तत्र हव्यवाहः चत्वारि काण्डानि ; सावित्रचित्यं, नाचिकेतचित्यं, चातुर्होत्रचित्यं, वैश्वसृजचित्यमिति । अथारुणकेतुकचित्यस्यारुणाः काण्डर्षयः ।  

अथ विश्वेषां देवानां द्वे काण्डे ; दिवश्श्येनेष्टयः 'तुभ्यम्' (तै.का. 3.1) 'देवेभ्यः' (तै.का. 3.2) इत्यनुवाकौ, अपाघेष्टयः 'तपसा' (तै.का. 3.3) 'देवेभ्यः' (तै.का. 3.4) इत्यनुवाकौ । अथ स्वाध्यायब्राह्मणस्य ब्रह्मा स्वयम्भूः ऋषिः । अथैकाग्निकाण्डं 'प्रसुग्मन्ता' (तै.ए. 1.1) इति प्रश्नद्वयं वैश्वदेवाग्निमन्त्राश्च, तस्य विश्वेदेवा ऋषयः ॥

अत्र च काण्डानां सङ्कीर्णत्वेपि यथाम्नायमेवाध्येयं सारस्वतत्वादस्य पाठस्य । सरस्वती हि स्वसुताय सारस्वतायेमं पाठमुपदिदेश । स च सर्वविद्यानिधिरमुमेव पाठमध्यैष्ट । तस्मादयमनतिक्रमणीय इति । 

किञ्च – पूर्वं भगवता व्यासेन जगदुपकारार्थमेकीभूय स्थिता वेदाः व्यस्ताः, शाखाश्च परिच्छिन्नाः । तत्र वैशम्पायनं नाम शिष्यं यजुश्शाखानामाधिपत्ये नियुयोज । स चैतं पाठं यास्काय, यास्कश्च तित्तिरये, सोपि चोखाय, उखश्चात्रेयाय ददौ येन पदविभागश्चक्रे । अतश्चेयं शाखा आत्रेयीत्युच्यते । उक्तं च -  एतानृषीन्यजुर्वेदे यः पठेद्वै स वेदवित् ।   (काण्डानुक्रमणी 3.134) इति ।   
अथैषां काण्डानामाद्यवसानावगमः परस्ताद्व्याख्यानावसरे भविष्यति । अयं च वेदो विध्यर्थवादमन्त्रात्मना त्रेधा भवति । विधयश्चोदनाः । अर्थवादास्स्तुतयः । मन्त्रा अनुष्ठेयार्थप्रकाशकाः । एते च ऋग्यजुषविभागेन द्वेधा वर्तन्ते । ऋचः पादबद्धाः । अतोऽन्यानि यजूंषि । अत्राहुः -  
पदक्रमविशेषज्ञो वर्णक्रमविचक्षणः ।   
स्वरमात्राविभागज्ञो गच्छेदाचार्यसंसदम् ।। (तै.प्रा. 24.6) इति ।  
तस्मात् -
विनियोगस्य मन्त्राणां भेदस्यर्ग्यजुषस्य च ।  
पदार्थस्वररूपाणामभिव्यक्त्यै च यत्यते ॥ 

## मन्त्रः
इ॒षे त्वो॒र्जे त्वा॑ 

### टीका
1तत्रामावास्यायां सन्नयतश्शाखामाच्छिनत्यध्वर्युः - इषे त्वोर्जेत्वेति ॥ 'उभावामिन्द्राग्नी' (तै.सं. 1.1.14) इत्यतः प्रागितः प्रभृति ये मन्त्रास्तेषां प्रजापतिः काण्डर्षिः । अत्र केचित् युष्मच्छब्दद्वयाद्द्वे यजुषी आहुः । तदानीं छेदने द्वयोस्समुच्चयः । अपरे तु द्वितीयेन सन्नमनादि कुर्वन्ति । मन्त्रार्थस्तु - इडन्नं सर्वैरेषणीयत्वात् । इह तु सान्नाय्यलक्षणं गृह्यते । ऊर्क् रसः बलप्राणयोरुद्दीपकः । इषु इच्छायाम्, ऊर्ज बलप्राणनयोः, आभ्यां कर्मणि करणे च सम्पदादिलक्षणस्स्त्रियां क्विप्प्रत्ययः (पा.सू. 3.3.108 वा.9), उभयत्र तादर्थ्ये चतुर्थी, 'सावेकाचः' (पा.सू. 6.1.168) इति विभक्तेरुदात्तत्वम् । हे शाखे इडर्थं त्वां छिनद्मि । ऊर्गर्थं त्वां छिनद्मि । एवं योग्यक्रियां सम्पाद्य अध्याहारेण व्याख्येयम् । प्रयोगकाले तु तदर्थस्मृतिमात्रमेव । ऊहप्रवरनामधेयेषु श्रुतपदस्थाने योग्यपदान्तरप्रयोगो युज्यत एव ॥

## मन्त्रः
वा॒यव॑स्स्थोपा॒यव॑स्स्थ

### टीका

2वत्सानपाकरोति - वायवस्स्थेति ॥ केचित् आख्यातवृत्त्या द्वे यजुषी आचक्षते । वायवः गन्तारः । वातेर्गतिकर्मणः 'कृवापाजि' (उ.सू. 1) इत्युण्प्रत्ययः । उपायवः उपगन्तारः । उपपूर्वादिणः 'छन्दसीणः' (उ.सू. 2) इत्युण्प्रत्ययः, उभयत्र प्रत्ययस्वरेणान्तोदातत्वम्, उत्तरत्र गतिसमासे कृदुत्तरपदकृतिस्वरत्वम् । स्थेति अस्तेः पञ्चमलकाररूपम् । हे वत्साः मातृसकाशाद्गन्तारो भवत, पुनर्दोहकाले उपगन्तारो भवतेति । वायुशब्देनैषामभिधानं वाय्वधिष्ठातृकत्वमेषां प्रदर्शयितुम् । 'वायुर्वा अन्तरिक्षस्याध्यक्षाः' (तै.ब्रा. 3.2.1) इति ब्राह्मणम् ॥

## मन्त्रः
दे॒वो व॑स्सवि॒ता प्रार्प॑यतु॒ श्रेष्ठ॑तमाय॒ कर्म॑णे
 
###  टीका 
3गोचराय गाः प्रस्थापयति - देवो व इत्यादिभिस्तिसृभिः ऋग्भिः । तत्र प्रथमया सवितारमभ्यर्थयते । इयं च द्विपदा विराड्गायत्री जागतगायत्रपादत्वादिति । षू प्रेरणे । देवस्सविता सर्वस्य प्रेरकः, येन विना तृणाग्रमपि न चलति, स युष्मान् प्रार्पयतु प्रस्थापयतु । अर्तेर्णौ पुगागमः (पा.सू. 7.3.36) । किमर्थम्? श्रेष्ठतमाय कर्मणे यज्ञाय । 'यज्ञो हि श्रेष्ठतमं कर्म' (तै.ब्रा. 3.2.1) । प्रकर्षवतामपि पुनःप्रकर्षविवक्षायां द्वितीय आतिशायनिको भवत्येव । तृणादिभक्षणेन सान्नाय्यनिष्पत्यर्थत्वाद्यज्ञार्थं प्रेरणम् ।

## मन्त्रः
आ प्या॑यध्वमघ्निया देवभा॒गमूर्ज॑स्वती॒ पय॑स्वती प्र॒जाव॑तीरनमी॒वा अ॑य॒क्ष्मा मा व॑स्स्ते॒न ई॑शत॒ माऽघश॑सः

###  टीका
4अथ प्रस्थाप्यमाना गा एव प्रार्थयते द्वितीयया - इयं च भववसुरुद्रेशपादत्वात् मध्येज्योतिस्त्रिष्टुप् ॥ हे अघ्नियाः गावः अहननार्हाः । अहननं अघ्नः 'घञर्थे कविधानं स्थास्नापाव्यधिहनियुध्यर्थम्' (पा.सू. 3.3.58 वा.4) इति हन्तेः कः । अघ्नमर्हन्तीति 'छन्दसि च' (पा.सू. 5.1.67) इति घप्रत्ययः । यद्वा - 'अघ्न्यादयश्च' (उ.सू. 561) इति यक्प्रत्ययान्तो निपात्यते । इकारश्छान्दसः । तदा गवामियं संज्ञा । सर्वदा प्रत्ययोदात्तत्वम् । इह तु आष्टमिकं 'आमन्त्रितस्य च' (पा.सू. 8.1.19) इति सर्वानुदात्तत्वम् । देवस्येन्द्रस्य भागं सान्नाय्यलक्षणं यूयमाप्यायध्वं आप्याययत । अन्तर्भावितण्यर्थात् प्यायतेर्ण्यन्ताद्वा लोट्, 'बहुलमन्यत्रापि संज्ञाछन्दसोः' (उ.सू. 190) इति णेर्लुक् । अण्यन्तस्याचित्तवत्कर्तृकात् 'अणावकर्मकात्' (पा.सू. 1.3.88) इति परस्मैपदाभावः । 'ऐन्द्रं दध्यमावास्यायां' (तै.सं. 2.5.4) इति सान्नाय्यस्यैन्द्रत्वम् । 'वत्सेभ्यश्च वै' (तै.ब्रा. 3.2.1) इत्यादि ब्राह्मणम् । ऊर्जस्वत्त्वादिगुणयुक्ता यूयमाप्यायध्वम् । यद्वा ऊर्जस्वत्त्वादिगुणयुक्तान् युष्मान् स्तेनो मा ईशतेति । शेषत्वविवक्षायां 'अधीगर्थ' (पा.सू. 2.3.52) इति षष्ठ्यभावः । प्रथमपक्षे 'वा छन्दसि' (पा.सू. 6.1.106) इति पूर्वसवर्णदीर्घः । ऊर्जस्वत्यो बलवत्यः, बहुरसा वा । पयस्वत्यः बहुपयस्काः । असुन्नन्तस्याद्युदात्तत्वम् । मतुब्ङीपोरनुदात्तत्वम् । प्रजावत्यः बह्वपत्याः । 'उपसर्गे च संज्ञायाम्' (पा.सू. 3.2.99) इति डप्रत्ययस्योदात्तत्वात् कृदुत्तरपदप्रकृतिस्वरेण प्रजाशब्दोन्तोदात्तः । अनमीवाः अरोगाः । 'शेवयह्वजिह्वाग्रीवाप्वामीवाः' (उ.सू. 160) इति वन्प्रत्ययान्तो मिनोतेरङ्पूर्वस्यामीवशब्दो निपातितः । अमीवा उदरव्याधिः । तद्रहिता अनमीवाः । अयक्ष्माः, यक्ष्मा व्याधिः तद्रहिताः । पृथगुपादानं प्राधान्यात् । 'डाबुभाभ्यामन्यतरस्याम्' (पा.सू. 4.1.13) इति (बहुव्रीहेः) डापि उभयत्र 'नञ्सुभ्याम्' (पा.सू. 6.2.172) इति (बहुव्रीहौ (पा.सू. 6.2.162)) उच्यमानं उत्तरपदान्तोदात्तत्वम् । स्तेनः । स्तेन चौर्ये, इति चुरादेरच् । अपहर्ता । मा युष्माकं ईशत ईशिष्ट, स्ववशाः युष्मान् मा कार्षीत् । व्यत्ययेन च्लेरङादेशः । 
किञ्च - अघशंसोपि युष्मान् मेशिष्ट मा वो जिघांसीत् । अघे पापे भक्षणलक्षणे शंसा अभिलाषो यस्य [स्या] नियोगेन सोघशंसः पापतत्परः । बहुव्रीहौ पूर्वपदप्रकृतिस्वरत्वम् । अघशब्दोयमन्तोदात्तोप्यस्ति, यथा 'अप॑ न॒श्शोशु॑चद॒घम्' (तै.आ. 4.11) इति । अङ्घते गच्छति दानादिना । आगमशास्त्रस्यानित्यत्वात् (व्याडिपरिभाषा 76) न नुम् । पचादित्वादच् (पा.सू. 3.1.134), प्रत्ययस्वरेणान्तोदात्तत्वम् ॥

## मन्त्रः
रु॒द्रस्य॑ हे॒ति परि॑ वो वृणक्तु 

###  टीका
5अथ न केवलं मनुष्य एव, अपि तु देवोपि युष्मान् मा हिंसीदिति तृतीयया आशास्ते - रुद्रस्येति ॥ इयं चैकपदा त्रिष्टुप्, 'एकद्वित्रिचतुष्पदीत्युक्तपादम्' (पि.सू. 3.7) इति वचनात् । हेतिः आयुधम् । 'ऊति यूति' (पा.सू. 3.3.97) इत्यादिना क्तिन्नन्तोऽन्तोदात्तो निपातितः । सा रुद्रस्य हेतिः युष्मान् परिवृणक्तु सर्वतो वर्जयतु ॥

## मन्त्रः
ध्रु॒वा अ॒स्मिन्गोप॑तौ स्यात ब॒ह्वीः 

###  टीका
6यजमानं ध्यायति ईक्षते वा - ध्रुवा अस्मिन्नित्यृचा त्रिष्टुभैकपदया ॥ गवां पतिर्गोपतिः यजमानः । 'पत्यावैश्वर्ये' (पा.सू. 6.2.18) इति पूर्वपदप्रकृतिस्वरत्वम् । अस्मिन् यजमाने । ध्रुवाः अविनाशाः । स्यात भवत । बह्व्यश्च सन्तानवृद्ध्या भवत । 'वा छन्दसि' (पा.सू. 6.1.106) इति पूर्वसवर्णदीर्घता ॥ 

## मन्त्रः
यज॑मानस्य प॒शून्पा॑हि ॥ [1] 

###  टीका
7शाखामुपगूहति - यजमानस्येति । हे शाखे यजमानस्य पशून् पाहि रक्ष । 'तास्यनुदात्तेन्ङिददुपदेशाल्लसार्वधातुकमनुदात्तमह्न्विङोः' (पा.सू. 6.1.186) इति लसार्वधातुकानुदात्तत्वे यजमाने धातुस्वरः । 'तस्मात्सायं पशवः' (तै.ब्रा. 3.2.1) इत्यादि ब्राह्मणम् ॥ 

इति प्रथमोनुवाकः  

## मन्त्रः
य॒ज्ञस्य॑ घो॒षद॑सि 

### टीका
1अश्वपर्शुमसिदं वाभिमन्त्रयते - यज्ञस्येति ॥ 'चतुर्थ्यर्थे बहुळं छन्दसि' (पा.सू. 2.3.62) इति तादर्थ्ये षष्ठी । घुषेर्ण्यन्ताच्छतरि 'छन्दस्युभयथा' (पा.सू. 3.4.117) इति शप आर्धधातुकत्वाण्णिलोपः । 'अदुपदेशात्' (पा.सू. 6.1.186) इति शतुरनुदात्तत्वम् । उदात्तनिवृत्तिस्वरेण (पा.सू. 6.1.161) शप उदात्तत्वम् । असिदाश्वपर्श्वोः वस्तुत्वेन विवक्षितत्वान्नपुंसकत्वम् । लिङ्गव्यत्ययो वा । बर्हिर्लवनद्वारेण मयैव शीघ्रं यज्ञं सम्पादयस्वेति यज्ञार्थमाघोषयत् असीति स्तुतिः । घोषदिति धननामेति केचित् ॥
 
## मन्त्रः
प्रत्यु॑ष्ट॒॒ रख्ष॒ प्रत्यु॑ष्टा॒ अरा॑तयः

###  टीका
2गार्हपत्ये प्रतितपति - प्रत्युष्टमिति ॥ केचित्तु - 'प्रत्युष्टा अरातयः' इति गायत्र्येकपदा यजुरादिकेत्याहुः । रक्षेरसुनि अर्थविपर्यासः । 'क्षर मूर्छने' इत्यस्य वर्णविपर्यासो वा । यदत्र छिद्रान्वेषि रक्षस्तदनेन प्रतितपनेन प्रत्युष्टं प्रतिमुखीकृत्य दग्धमस्तु । उष दाहे । 'आदितश्च' (पा.सू. 7.2.16) इति चकारादाश्वस्तादिवदिट्प्रतिषेधः । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् । किञ्च, अरातयोपि प्रत्युष्टास्सन्तु । रातयो धनस्य दातारस्सुहृदः । 'कृत्यल्युटो बहुळम्' (पा.सू. 3.3.113) इति बहुलवचनात्कर्तरि क्तिन् । अतोन्येऽरातयः । अव्ययपूर्वपदप्रकृतिस्वरत्वम् (पा.सू. 6.2.2) ॥
 
## मन्त्रः
प्रेयम॑गाद्धि॒षणा॑ ब॒र्॒हिरच्छ॒ मनु॑ना कृ॒ता स्व॒धया॒ वित॑ष्टा॒ त आव॑हन्ति क॒वय॑ पु॒रस्ताद्दे॒वेभ्यो॒ जुष्ट॑मि॒ह ब॒र्॒हिरा॒सदे॑

###  टीका
3गार्हपत्यप्रदेशादाहवनीयं गच्छति - प्रेयमिति त्रिष्टुभा ॥ इयमश्वपर्शुः प्रागात् प्राचीं गच्छति । 'छन्दसि लुङ्लङ्लिटः' (पा.सू. 3.4.6) इति लुङ् । (किंविशिष्टा?) धिषणा धृष्टा लवने समर्था । 'धृषेर्धिष् च संज्ञायां' (उ.सू. 249) इति क्युप्रत्ययः । बर्हिरच्छ आप्तुं मनुना प्रजापतिना सर्वस्य कर्त्रा कृता । स्वधया अन्नेन मांसलक्षणेन करणेन मनुना कर्त्रा कृता । दधातेः 'आतोनुपसर्गे कः' (पा.सू. 3.2.3) । कृदुत्तरपदप्रकृतिस्वरत्वम् (पा.सू. 6.2.139) । वितष्टा विशेषेण तनूकृता अतिनिशिता । 'यस्य विभाषा' (पा.सू. 7.2.15) इतीट्प्रतिषेधः । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् । कस्मात्पुनरियं प्राचीं गच्छतीत्याह - त इति ॥ ते खलु कवयो मेधाविनः यज्ञकर्मविदः पुरस्तात्पूर्वस्या दिशः बर्हिरावहन्ति । पञ्चम्यन्तादस्तातिः (पा.सू. 5.3.27) । देवेभ्यः 'षष्ठ्यर्थे चतुर्थी वक्तव्या' (पा.सू. 2.3.62 वा 1) । देवेभ्यो जुष्टं, एवं हि क्रियमाणे देवानां प्रियं भवतीति । 'नित्यं मन्त्रे' (पा.सू. 6.1.210) इति जुष्टशब्द आद्युदात्तः । वेदिं प्रत्यवेक्षमाणो मन्त्रशेषं ब्रवीति - इह अस्यां खलु वेद्यां, तत् लविष्यमाणं बर्हिः, आसदे आसादयितव्यम् । एवमिदमर्हति । सदेर्ण्यन्तात् 'कृत्यार्थे तवैकेन्' (पा.सू. 3.4.14) इति केन्प्रत्ययः । 'बहुळं संज्ञाछन्दसोः' (उ.सू. 190) इति णेर्लुक् । 'न लुमता' (पा.सू. 1.1.63) इति वृद्ध्यभावः । कृदुत्तरपदप्रकृतिस्वरेण ('ञ्नित्यादिः' (पा.सू. 6.1.197) इति) नित्त्वात् आद्युदात्तः ॥

## मन्त्रः 
दे॒वानाम्परिषू॒तम॑सि 

### टीका
4प्रस्तरार्थान् दर्भान्प्रतिगृह्णाति - देवानामिति ॥ चतुर्थ्यर्थे षष्ठी (पा.सू. 2.3.62) । देवार्थं परिषूतं परिगृहीतमसि, नात्मार्थम् । अतो मामयं वृथैव हनिष्यतीति नोद्वेजितव्यम् । प्रवृद्धादेराकृतिगणत्वादुत्तरपदान्तोदात्तत्वम् (पा.सू. 6.2.147) । 'परेरभितोभावि मण्डलम्' (पा.सू. 6.2.182) इति वा । 'अथो यथा वस्यसे' (तै.ब्रा. 3.2.2) इत्यादि ब्राह्मणम् ॥

## मन्त्रः
व॒र्॒षवृ॑द्धमसि 

###  टीका

5दर्भस्तम्बमुन्मार्ष्टि - वर्षवृद्धमसीति ॥ वर्षेण वर्धितमसि । पूर्ववण्णिलुक् (उ.सू. 190) । 'तृतीया कर्मणि' (पा.सू. 6.2.48) इति पूर्वपदप्रकृतिस्वरत्वम् । वर्षशब्द उञ्छादित्वादन्तोदात्तः (पा.सू. 6.1.160) ॥

## मन्त्रः
देव॑बर्हि॒र्मा त्वा॒ऽन्वङ्मा ति॒र्यक्पर्व॑ ते राध्यासम्
 
###  टीका

6असिदादिना बर्हिस्संश्लेषयति - देवबर्हिरिति ॥ देवानां बर्हिः तल्पभूतम् । षाष्ठिकं 'आमन्त्रितस्य' (पा.सू. 6.1.198) इत्याद्युदात्तत्वम् । प्रत्ययलक्षणं तत्र नास्तीति चेत् सोः व्यत्ययेन 'हल्ङ्याभ्यः' (पा.सू. 6.1.68) इति लोपः करिष्यते । अन्वक् पर्वणोऽधस्तात् । तिर्यक् तिरश्चीनम् । यत्र क्वापि एवं त्वा माच्छिदम् । 'अहिंसायै' (तै.ब्रा. 3.2.2) इति ब्राह्मणदर्शनात्, 'आच्छेत्ता' इति वक्ष्यमाणत्वाच्च माशब्देन छेदनं निषिध्यते इति वेदितव्यम् । कस्मात्पुनरन्वक् छेदादि वर्ज्यत इत्याह - पर्वेत्यादि । ते तव खलु पर्व प्ररोहस्थानं राध्यासं पुनरपि प्ररोहार्थं अविनष्टं स्थापयमीतीयमाशीः ॥
 
## मन्त्रः
आच्छे॒त्ता ते॒ मा रि॑ष॒न् 

###  टीका

7आच्छिनत्ति - आच्छेत्तेति ॥ कृदुत्तरपदप्रकृतिस्वरत्वम् । मर्यादायामाकारः । मर्यादा च विधानम् । यस्मादहं विधानेन तव छेत्ता, न तु वृथा, तस्मादहं मा रिषं विनाशं मा गाम् । रिषेर्लुङि व्यत्ययेन च्लेरङादेशः । केचिदस्य पुषादित्वमिच्छन्ति, यथा 'तेन गच्छन्नरिष्यति' (मनु. 4.178) इति । तदा पुषादित्वादेवाङ् सिद्धः (पा.सू. 3.1.55) ॥

## मन्त्रः
देव॑बर्हिश्श॒तव॑ल्शँ॒व्वि रो॑ह 

### टीका 
8आच्छिन्नानभिमृशति - देवबर्हिरिति ॥ हे देवानां बर्हिः शतवल्शं अनेकप्ररोहणं यथा तथा विरोह । एकत्र पूर्वपदामन्त्रिताद्युदात्तत्वम् । अन्यत्र बहुव्रीहौ पूर्वपदप्रकृतिस्वरत्वम् (पा.सू. 6.2.1) ॥

## मन्त्रः
स॒हस्र॑वल्शाः [2] वि व॒य रु॑हेम 
 
###  टीका
9आत्मानं प्रत्यभिमृशति - सहस्रवल्शा इति त्रिष्टुभैकपदया ॥
 
###  टीका 
वयमपि सहस्रवल्शाः पुत्रपौत्राद्यनेकप्ररोहवन्तो विरुहेम विरूढा भूयास्म । 'लिङ्याशिष्यङ्' (पा.सू. 3.1.86) इत्यङ्प्रत्ययः । यासुडादि (पा.सू. 3.4.103) । 'छन्दस्युभयथा' (पा.सू. 3.4.117) इति सार्वधातुकत्वादिय् । यस्य लोपः (पा.सू. 6.1.66) ॥

## मन्त्रः
 पृथि॒व्यास्स॒म्पृच॑ पाहि
 
###  टीका
10प्रस्तरं निदधाति - पृथिव्या इति ॥ ङीष उदात्तत्वात् 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् । संपृचन्तीति संपृचः । 'क्विप्च' (पा.सू. 3.2.76) इति क्विप् । कृदुत्तरपदप्रकृतिस्वरत्वम् (पा.सू. 6.2.139) । नित्यसमासत्वाद्विभक्तिस्वराभावः । पृथिवीसम्पृक्तानस्मान्पाहि । दिविष्ठस्त्वम्, उपरि निधानात् ॥

## मन्त्रः
सुस॒म्भृता त्वा॒ सम्भ॑रा॒मि
 
###  टीका
11(निधनानि) सम्भरति - सुसंभृतेति ॥ सुष्ठु सम्भ्रियतेऽनयेति सुसंभृत् । पूर्ववत्क्विप् । तादृश्या रज्ज्वा त्वा त्वां सम्भरामि इतरमुष्टिभिस्सह भरामि । भृञ् भरणे, भौवादिकः ॥

## मन्त्रः 
अदि॑त्यै॒ रास्ना॑ऽसि 
 
###  टीका
12रास्नां करोति - अदित्या इति ॥ षष्ठ्यर्थे चतुर्थी (पा.सू. 2.3.62 वा 1) । कर्मणि क्तिन् । अखण्डनीया पृथिवी अदितिः । अव्ययपूर्वपदप्रकृतिस्वरत्वम् (पा.सू. 6.2.2) । रास्ना शुल्बं अदित्याः रास्ना त्वमसि, यामदितिरकरोदिति स्तुतिः । सामर्थ्याच्चायं मन्त्रस्सम्भरणमन्त्रात्पूर्वो द्रष्टव्यः ॥

## मन्त्रः 
इन्द्रा॒ण्यै स॒न्नह॑नम् 

###  टीका
13सन्नह्यति - इन्द्राण्या इति ॥ सैव चतुर्थी । इन्द्रस्य पत्न्यास्सन्नहनं संयमनमसीति स्तुतिः । 'इन्द्राणी वा अग्रे देवतानां समनह्यत' (तै.ब्रा. 3.2.2) इति ब्राह्मणम् । 'प्रथमे उदात्तयणः' (पा.सू. 6.1.174) इति विभक्तेरुदात्तत्वम् । द्वितीये कृदुत्तरपदप्रकृतिस्वरेण 'लिति' (पा.सू. 6.1.193) प्रत्ययात्पूर्वमुदात्तत्वम् । सन्नहनं च शुल्बान्तयोस्संश्लेषणम्; ग्रन्थिकरणस्य विधास्यमानत्वात् ॥

## मन्त्रः
 
पूषा ते ग्र॒न्थिङ्ग्र॑थ्नातु 

###  टीका
14ग्रन्थिं करोति - पूषेति ॥ पूषा आदित्यस्स ते तव ग्रन्थिं ग्रथ्नातु करोतु । सामान्यग्रन्थेः विशेषग्रन्थिः कर्म ॥

## मन्त्रः
स ते॒ माऽऽस्था॒त्
 
###  टीका
15शुल्बान्तमुपगूहति - स ते इति ॥ सः ते तव ग्रन्थिः मा स्थात्, मा प्रदेशान्तरमातिष्ठतु यावद्विमोकं शिथिलो मा भूत् । 'गातिस्था' (पा.सू. 2.4.77) इति सिचो लुक् ॥

## मन्त्रः
इन्द्र॑स्य त्वा बा॒हुभ्या॒मुद्य॑च्छे

###  टीका
16बर्हिरुद्यच्छते - इन्द्रस्येति ॥ इन्द्रस्य बाहुभ्यां त्वा त्वां उद्यच्छे उत्क्षिपामि नात्मीयाभ्यामिति स्तुतिः । 'समुदाङ्भ्यो यमोऽग्रन्थे' (पा.सू. 1.3.75) इत्यात्मनेपदम् ॥

## मन्त्रः
बृह॒स्पतेर्मू॒र्ध्ना ह॑रामि 

###  टीका
17शीर्षन्नधिनिधत्ते - बृहस्पतेरिति ॥ बृहस्पतेरेव मूर्ध्ना त्वां हरामि नात्मीयेनेति स्तुतिः । 'उभे वनस्पत्यादिषु युगपत्' (पा.सू. 6.2.140) इति युगपदुभयोः प्रकृतिस्वरत्वम् । बृहच्छब्दो वृत्तिविषये आद्युदात्त इष्यते, पतिशब्दश्च । प्रत्ययाद्युदात्तत्वेन मूर्धन्शब्दोन्तोदात्तः । उदात्तनिवृत्तिस्वरेण विभक्तेरुदात्तत्वम् ॥
 
## मन्त्रः
उर्व॑न्तरि॑ख्ष॒मन्वि॑हि 

###  टीका
18प्रत्यागच्छति - उर्विति गायत्र्यैकपदया ॥ उरु विस्तीर्णमन्तरिक्षं अन्विहि अनुगच्छ । महान् पन्थाः, सुखेन गच्छेति भावः ॥

## मन्त्रः
देवङ्ग॒मम॑सि ॥ [3]  
 
###  टीका

19उपरि सादयति - देवंगममसीति ॥ देवान् गच्छतीति देवंगमम् । 'गमश्च' (पा.सू. 3.2.47) इति खच् । श्वो देवगामि असि भवितासि । वर्तमानसामीप्ये (पा.सू. 3.3.131) लट् । तत्र हविषो धारणाद्बर्हिषो देवंगमत्वं भविता; प्रस्तरस्य त्वग्नौ प्रहरिष्यमाणत्वात् । 'दिवं गच्छ' (तै.सं. 1.4.43) इति च मन्त्रलिङ्गम् । 'अनधस्सादयति' (तै.ब्रा. 3.2.2) इति ब्राह्मणम् ॥
##
इति द्वितीयोनुवाकः  
## मन्त्रः
शुन्ध॑ध्व॒न्दैव्या॑य॒ कर्म॑णे देवय॒ज्यायै॑

###  टीका



###  1सान्नाय्यपात्राणि प्रोक्षति - शुन्धध्वमिति ॥ शुन्ध शुद्धौ, उदात्तेत्, व्यत्ययेनात्मनेपदम् । यद्वा, शुन्ध शौचकर्मणि ; अस्माण्ण्यन्तात्कर्मकर्तर्यात्मनेपदम् । 'यक्चिणोः प्रतिषेधे णि श्रन्धिग्रन्थि' (पा.सू. 3.1.89 वा 1) इत्यादिना यक्प्रतिषेधः । 'बहुलं संज्ञाछन्दसोः' (उ.सू. 190) इति णिलुक् । लसार्वधातुकानुदात्तत्वे (पा.सू. 6.1.186) धातुस्वरः । देवानामिदं दैव्यं 'देवाद्यञञौ' (पा.सू. 4.1.85 वा 3) इति यञ्प्रत्ययः प्राग्दीव्यतीयः । ञित्त्वादाद्युदात्तत्वं । 'छन्दसि निष्टर्क्य' (पा.सू. 3.1.123) इत्यादौ देवयज्याशब्दो यप्रत्ययान्तो निपातितः । हे पात्राणि देवयज्यात्मने दैव्याय कर्मणे शुन्धध्वं शुद्धानि भवत, स्वयमेवात्मानं शोधयतेति वा । प्राधान्यख्यापनार्था देवशब्दावृत्तिः, साकल्यार्था वा, यथा 'निधीनां त्वा निधिपतिं हवामहे' (तै.सं. 7.4.12) इति ॥
## मन्त्रः
मात॒रिश्व॑नो घ॒र्मो॑ऽसि
 
###  टीका

2अङ्गारान्निरूहति - मातरिश्वन इति ॥ मातरि सर्वस्य परिच्छेदके अन्तरिक्षे शेत इति मातरिश्वा । 'श्वन्नुक्षन्' (उ.सू. 157) इत्यादिना शीङः कनिन्प्रत्यये वकारोन्तादेशो निपात्यते । 'तत्पुरुषे कृति बहुलम्' (पा.सू. 6.3.14) इत्यलुक् । निपातनसामर्थ्यादेव सप्तम्या उदात्तत्वं । वायुरुच्यते । तस्य यो घर्मः अर्ग्निवैद्युताख्यः स एव त्वमसीति पार्थिवोग्निः स्तूयते । यद्वा, घरणाधिकरणं घर्मः । घृक्षरणदीप्त्योः । क्षरणं सञ्चलनम् । घर्म इति मन्प्रत्ययान्तो निपातितः (उ.सू. 146) । वायोरपि सञ्चलनाधारभूतः अन्तरिक्षमेव त्वमसीति कुम्भ्याधारोङ्गारस्स्तूयते धारणसामर्थ्यख्यापनार्थम् । 'अन्तरिक्षं वै मातरिश्वनो घर्मः । एषां लोकानां विधृत्यै' (तै.ब्रा. 3.2.3) इत्यादि ब्राह्मणम् ॥
 
## मन्त्रः
द्यौर॑सि पृथि॒व्य॑सि वि॒श्वधा॑या असि पर॒मेण॒ धाम्ना॒ दृह॑स्व॒ मा ह्वाः 

###  टीका

3सान्नाय्यतपनीमधिश्रयति - द्यौरसीति ॥ द्युप्रभृतीनां कार्यभूता स्थाली कारणात्मना स्तूयते । 'दिवश्च ह्येषा पृथिव्याश्च संभृता' (तै.ब्रा. 3.2.3) इति ब्राह्मणम् । लोकाधिकाराद्विश्वधाया इत्यन्तरिक्षमुच्यते । 'वृष्टिर्वै विश्वधायाः' (तै.ब्रा. 3.2.3) इति दर्शनात् । विश्वस्य धायो धारणं यस्या इति बहुव्रीहिः, विश्वं धीयतेऽनयेति । 'वहिहाधाञ्भ्यश्छन्दसि' (उ.सू. 660) इत्यसुन्प्रत्ययः । णिदित्यनुवृत्तेर्युक् (पा.सू. 7.3.33) । तत्र हि 'गतिकारकयोरपि पूर्वपदप्रकृतिस्वरत्वं च' (उ.सू. 666) इत्युक्तम् । तेन कारकपूर्वादपि भवत्येव । पूर्वपदप्रकृतिस्वरग्रहणस्य च बहुव्रीहिस्वरस्योपलक्षणत्वात् 'बहुव्रीहौ विश्वं संज्ञायाम्' (पा.सू. 6.2.106) इति पूर्वपदान्तोदात्तत्वं । सा त्वमीदृशेन परमेण प्रकृष्टेन धाम्ना धारणशक्त्या दृंहस्व वर्धस्व दृढा भव । दृहदृहि वृद्धौ, व्यत्ययेनात्मनेपदम् । केचिदाहुर्वर्धनायां वर्तत इति । यद्वा - दृंहगा इतिवत् ण्यन्तात्कर्मकर्तर्यात्मनेपदम् । पूर्ववद्यक्प्रतिषेधादि (पा.सू. 3.1.89 वा 1) । मा ह्वाः मा कुटिला भूः । ह्वृ कौटिल्ये, लुङ्मध्यमपुरुषैकवचने, सिचि वृद्धौ, 'बहुळं छन्दसि' (पा.सू. 7.3.97) इतीडभावे, हल्ङ्यादिलोपे 'रात्सस्य' (पा.सू. 8.2.24) इति सकारलोपः । अत्र 'चादिलोपे विभाषा' (पा.सू. 8.1.63) इति प्रथमा तिङ्विभक्तिर्न निहन्यते दृंह॑स्व॒ मा ह्वाः॒ इति ॥
  ## मन्त्रः
 
वसू॑नाम्प॒वित्र॑मसि श॒तधा॑रँ॒व्वसू॑नाम्प॒वित्र॑मसि स॒हस्र॑धार

###  टीका

4उखायां शाखापवित्रं निदधाति - वसूनामिति ॥ प्राणिनां वासहेतुत्वात्पयःप्रभृतीनि धनानि वसुशब्देनोच्यन्ते, प्राणाश्च, 'प्राणा वै वसवः' (तै.ब्रा. 3.2.3) इति दर्शनात् । तेपि हि वासहेतवः । 'शॄस्पृस्निहित्रप्यसिवसिहनिक्लिदिबन्धिमनिभ्यश्च' (उ.सू. 10) इति वसेः करणे उप्रत्ययः । 'धान्ये नित्' (उ.सू. 9) इत्यतो निदिति हि तत्रानुवर्तते । नित्त्वादाद्युदात्तः (पा.सू. 6.1.197) । पयःप्रभृतीनां वसूनां शतधारमनेकप्रकारं पवित्रं पावनमसि । प्राणात्मनां वसूनां सहस्रधारं पूर्वस्मादपि बहुप्रकारं पावनमसि यागसाधनद्वारेण । 'पुवस्संज्ञायाम्' (पा.सू. 3.2.185) इति इत्रप्रत्ययः ॥
 
## मन्त्रः
हु॒तस्स्तो॒को हु॒तो द्र॒फ्सोऽग्नये॑ बृह॒ते नाका॑य॒ स्वाहा॒ द्यावा॑पृथि॒वीभ्या॒॒



###  टीका

5स्तोकाननुमन्त्रयते - हुत इति ॥ अल्पो बिन्दुस्तोको महान्बिन्दुर्द्रप्सः । दोहनकालेऽमहान्बिन्दुः पात्राद्वहिर्निपतितस्स्तोकः, स हुतोस्तु देवतोद्देशेन परित्यक्तोस्तु । द्रप्सोपि हि हुतोस्तु । कस्मै । अग्नये बृहते नाकाय नाकनाम्ने । कं सुखं, तदस्य नास्तीत्यकः तस्मादन्यो नाकः । 'नभ्राण्नपात्' (पा.सू. 6.3.75) इति निपातितः । अव्ययपूर्वपदप्रकृतिस्वरत्वम् (पा.सू. 6.2.2) । 'बृहन्महतोरुपसङ्ख्यानम्' (पा.सू. 6.1.173 वा 1) इति बृहतः परस्याजादेर्विभक्तेरुदात्तत्वम् । 'दिवि नाको नामाग्निः' (तै.ब्रा. 3.2.3) इत्यादि ब्राह्मणम् । एवं हुतोस्त्विति सङ्कल्पेन हविषोस्कन्नता क्रियते । कः पुनरित्थं वदतीत्याह, स्वाहा स्वयमेव सरस्वती, आह ब्रूते । 'स्वैव ते वागित्यब्रवीत्' (तै.ब्रा. 2.1.2) इत्यादि ब्राह्मणम् । स्वयमेवाहेत्यस्यार्थस्य द्योतकोयं निपातः । आह स्वेत्यस्य प्रतिलोमपाठे स्वाहेति भवति । निपाता आद्युदात्ताः (फि.सू. 80) । न केवलं नाकायैवापि तु, द्यावापृथिवीभ्यामपि हुतोस्त्विति । 'दिवो द्यावा' (पा.सू. 6.3.29) इति द्यावादेशः आद्युदात्तः । 'देवताद्वन्द्वे च' (पा.सू. 6.2.141) इति पूर्वोत्तरपदयोः प्रकृतिस्वरत्वम् ॥


## मन्त्रः
सा वि॒श्वायुः॒
 
###  टीका 
6प्रथमां दुग्धां गामभिमन्त्रयते - सा विश्वायुरिति ॥ या प्रथमं दुग्धा गौस्सा विश्वायुर्नाम, विश्वं आयुर्जीवनं यस्यामिति पृथिव्यभिधीयते । तदात्मना च गौः स्तूयते । 'इयं वै विश्वायुः' (तै.ब्रा. 3.2.3) इत्यादि ब्राह्मणम् ॥
## मन्त्रः
सा वि॒श्वव्य॑चाः॒  
 
###  टीका

7द्वितीयामभिमन्त्रयते - सा विश्वव्यचा इति ॥ विश्वं व्यचति व्याप्नोतीति विश्वव्यचाः । अञ्चु गतौ, अञ्चु इत्येतस्मादसुन्, शिष्टं विश्वधायाशब्दवत् । अन्तरिक्षं विश्वव्यचाः (तै.ब्रा. 3.2.3) ॥
## मन्त्रः
सा वि॒श्वक॑र्मा॒ #
## 
टीका

8तृतीयामनुमन्त्रयते - सा विश्वकर्मेति ॥ विश्वानि कर्माणि कर्मफलानि यस्यां सा विश्वकर्मा द्युलोकः । पूर्ववत्स्वरः । 'इमानेवैताभिः' (तै.ब्रा. 3.2.3) इत्यादि ब्राह्मणम् ॥
 
## मन्त्रः
सम्पृ॑च्यध्वमृतावरीरू॒र्मिणी॒र्मधु॑मत्तमा म॒न्द्रा धन॑स्य सा॒तये॒ 

###  टीका

9गोदोहनसक्षाळनीया अपः पयस्यानयति - संपृच्यध्वमिति गायत्र्या ॥
हे ऋतावरीः ऋतेन सत्येन यज्ञेन वा तद्वत्यः, ऋतसम्पादिका आपः ययूं पयसा सम्पृच्यध्वं सम्पृक्ता भवत । कर्मणि लकारः । 'छन्दसीवनिपौ' (पा.सू. 5.2.109 वा 2) इति वनिप् । 'वनो र च' (पा.सू. 4.1.7) इति ङीप् रेफौ । 'अन्येषामपि दृश्यते' (पा.सू. 6.3.137) इति दीर्घः । 'वा छन्दसि' (पा.सू. 6.1.106) इति पूर्वसवर्णदीर्घत्वं । आष्टमिकमामन्त्रितानुदात्तत्वम् (पा.सू. 8.1.19) । ऊर्मिमत्त्वादिगुणयुक्तास्सत्यस्सम्पृच्यध्वम् । एतेषामामन्त्रितत्वाभावाद्यथायथं स्वरा भवन्ति । पयस्सम्पर्केण वा ह्येते गुणाः अपामुपजायन्ते । महद्भिरूर्मिभिस्तद्वत्यः ऊर्मिण्यः । 'तुन्दादिषु स्वाङ्गाद्विवृद्धौ' (पा.सू. 5.2.117 गणसूत्रम्) इति पाठादिनिप्रत्ययः । स्वमङ्गं स्वाङ्गम् । पूर्ववद्दीर्घत्वम् (पा.सू. 6.1.106) । मधुमत्तमाः मधुरतमाः । मन्द्राः मादयित्र्यः । मदि स्तुतिमोदमदस्वप्नकान्तिगतिषु । 'स्फायितञ्चि' (उ.सू. 170) इत्यादिना रक्प्रत्ययः । किमर्थं सम्पृच्यत इत्याह धनस्येति । धनस्य सान्नाय्यलक्षणस्य । सातये लाभाय । धनवनषणसम्भक्तौ, 'जनसनखनां सञ्झलोः' (पा.सू. 6.4.42) इत्यात्वम् । 'ऊतियूति' (पा.सू. 3.3.97) इत्यादिना क्तिन्प्रत्ययान्तोऽन्तोदात्तो निपातितः । युष्मत्सम्पर्के हि तत्सिद्धिरिति भावः ॥

## मन्त्रः
सोमे॑न॒ त्वाऽऽत॑न॒च्मीन्द्रा॑य॒ दधि॒

###  टीका

10दध्ना तनक्ति - सोमेनेति ॥ सोमसदृशेन दध्ना त्वा त्वां आतनच्मि घनीकरोमि । यद्वा - सोमेन सदृशत्वात् सान्नाय्यमेव सोमः । 'सोमः खलु वै सान्नाय्यम्' (तै.ब्रा. 3.2.3) इति च श्रूयते । सोमशब्दात् ‘तत्करोति’ (चुराद्यन्तर्गणसूत्रम्) इति णिचि, 'एरचिण्यन्तानां' (पा.सू. 3.3.56) इति वचनात्करणे घञ् । ञित्त्वादाद्युदात्तत्वं । किमर्थमित्याह - इन्द्राय यथा त्वं दधि भवसि तथा तदर्थमातनच्मि । 'ऐन्द्रं दध्यमावास्यायाम्' (तै.सं. 2.5.4) इत्यैन्द्रत्वं दध्नः । तञ्चू सङ्कोचने, श्नान्नलोपः (पा.सू. 6.4.23) ॥
## मन्त्रः
विष्णो॑ ह॒व्य र॑ख्षस्व ॥ [4]

###  टीका

11उपरि निदधाति - विष्णविति ॥ हे विष्णो सर्वस्य रक्षक इदं दुग्धलक्षणं हव्यं रक्षस्व ।
व्यत्ययेनात्मनेपदम् । हवमर्हतीति हव्यं होमार्हम् । 'छन्दसि च' (पा.सू. 5.1.67) इति यत्प्रत्ययः ॥
इति तृतीयोनुवाकः   


 ## मन्त्रः
कर्म॑णे वान्दे॒वेभ्य॑श्शकेयम्

###  टीका
1यागदिवसे कर्मारम्भे हस्तौ सम्मृशति - कर्मणे वामिति ॥ देवेभ्य इति षष्ठ्यर्थे चतुर्थी (पा.सू. 2.3.62 वा 1) । हे हस्तौ देवानां सम्बन्धिने कर्मणे तत्सिद्ध्यर्थं वां युवयोः शकेयं युवां विनियोक्तुं समर्थो भूयासम् । 'लिङ्याशिष्यङ्' (पा.सू. 3.1.86) इत्यङ्प्रत्ययः । 'छन्दस्युभयथा' (पा.सू. 3.4.117) इति सार्वधातुकत्वात्सलोपः ॥
 
  ## मन्त्रः
 व्वेषा॑य त्वा॒

###  टीका
2शूर्पमादत्ते - वेषाय त्वेति ॥ वेषः विष्णुर्यज्ञ इति पर्यायाः । पचाद्यजन्तः । वृषादित्वादाद्युदात्तत्वम् (पा.सू. 6.1.203) । सर्वव्यापिने विष्ण्वात्मने यज्ञाय त्वामादद इति शेषः ॥
 
## मन्त्रः
प्रत्यु॑ष्ट॒॒ रख्ष॒ प्रत्यु॑ष्टा॒ अरा॑तयः 
 
###  टीका

3प्रत्युष्टमिति प्रतितपनमन्त्रो व्याख्यातः (तै.सं. 1.1.2)॥


## मन्त्रः
धूर॑सि॒ धूर्व॒ धूर्व॑न्त॒न्धूर्व॒ तय्योँऽस्मान्धूर्व॑ति॒ तन्धूर्व॒ यव्वँ॒यन्धूर्वा॑मः॒
 
###  टीका 
4धुरमभिमृशति - धूरिति ॥ धूस्स्थोग्निरुच्यते । धूर्हिंसकः त्वमसि युगप्रदेशस्य धूर्भूत्वा स्थितस्त्वं । हे अग्ने धुर्य 'एष वै धुर्योग्निः' (तै.ब्रा. 3.2.4) इति ब्राह्मणम् । धुर्वी हिसायां, कर्तरि क्विप् (पा.सू. 3.2.76), राल्लोपः (पा.सू. 6.4.21) उपधादीर्घः (पा.सू. 8.2.76) । यत ईदृशस्त्वं तस्माद्धूर्वन्तं यज्ञस्य हिंसकं राक्षसादिकं तावद्धूर्व नाशय । किञ्च तं च धूर्व योस्मान् धूर्वति जिघांसति । अपि च, तमपि धूर्व यं वयं धूर्वामः जिघांसामः । सर्वत्र 'उपधायाश्च' (पा.सू. 8.2.78) इति दीर्घत्वम् ॥

## मन्त्रः
त्वन्दे॒वाना॑मसि॒ सस्नि॑तम॒म्पप्रि॑तम॒ञ्जुष्ट॑तमँ॒व्वह्नि॑तमन्देव॒हूत॑म॒मह्रु॑तमसि हवि॒र्धान॒न्दृह॑स्व॒ मा ह्वा
 
###  टीका

5अनोभिमन्त्रयते - त्वमिति ॥ हे शकट त्वं देवानां असि देवसंबन्ध्यसि देवतार्थं हविर्धारणेन । अत एव सस्नितमं शुद्धतमं इदानीमसि । ष्णा शौचे । 'आदृगम' (पा.सू. 3.2.171) इत्यादिना किन् लिड्वच्च । पप्रितमं पूर्णतमं व्रीह्यादिभिः । प्रा पूरणे, स एव प्रत्ययः । जुष्टतमं प्रियतमं देवानां । 'नित्यं मन्त्रे' (पा.सू. 6.1.210) इत्याद्युदात्तत्वम् । वह्नितमं वोढृतमं हविषाम् । 'वहिश्रिश्रुयुद्रुग्ला' (उ.सू. 500) इत्यादिना निप्रत्ययः । स च नित् । देवहूतमं देवानामाह्वातृतममिवासि हविर्धारणेन । क्विपि सम्प्रसारणे, 'हलः' (पा.सू. 6.4.2) इति दीर्घः, कृदुत्तरपदप्रकृतिस्वरत्वम् (पा.सू. 6.2.139) । अह्रुतं अकुटिलं असि धृतिमत्तया 'ह्रुह्वरेश्छन्दसि' (पा.सू. 7.2.31) इति ह्रुभावः । हविर्धानं हविर्भूता व्रीह्यादयो निधीयन्तेस्मिन्निति हविर्धानम् । कृदुत्तरपदप्रकृतिस्वरेण प्रत्ययार्त्पूवस्योदात्तत्वम् । यतस्त्वमेवंविधस्तस्माद्दृंहस्व । मा ह्वारिति व्याख्यातम् (तै.सं. 1.1.3) ॥
 
## मन्त्रः
मि॒त्रस्य॑ त्वा॒ चख्षु॑षा॒ प्रेख्षे॒ मा भेर्मा सव्विँ॑क्था॒ मा त्वा [5] हि॒॒सि॒ष॒म्  


###  टीका
6पुरोडाशीयान् प्रेक्षते - मित्रस्येति ॥ जगतां मित्रभूतस्य सर्वजगद्बन्धोरादित्यस्य चक्षुषा त्वां पुरोडाशीयसमूहं प्रेक्षे, नात्मीयेन । ततश्च त्वं मनुष्येण दृष्टोहमिति मा भेः मा भैषीः । 'बहुलं छन्दसि' (पा.सू. 7.3.97) इतीडभावः । सिचि वृद्धिं बाधित्वा व्यत्ययेनान्तरङ्गो गुण एव क्रियते । 'संज्ञापूर्वको विधिरनित्यः' (व्याडिपरिभाषाव-त्ति 53) इति वा वृद्ध्यभावः । मा च संविक्थाः मा च कंपिष्ठाः । ओविजीभयचलनयोः, लुङि 'लिङ्सिचावात्मनेपदेषु' (पा.सू. 1.2.11) इति सिचः कित्वम् । 'झलो झलि' (पा.सू. 8.2.26) इति सिचो लोपः । अत्र मा च भेः मा च संविक्थाः, इति चार्थस्य गम्यमानत्वात् 'चादिलोपे विभाषा' (पा.सू. 8.1.63) इति प्रथमा तिङ्विभक्तिर्न निहन्यते । गम्यमानार्थस्याप्रयोग एव लोपः । नन्ववघातादिना पीडां कर्तुमारभते भवान्, तत्किमुच्यते मा भेरिति; तत्राह मा त्वा हिंसिषं अवघातादिना न त्वामहं नाशयामि, किन्तु हविर्भूतं त्वां देवतायै सङ्कल्प्य, उछ्रितं स्थानं प्रापयामि । यथोक्तं :-  
'यज्ञार्थं निधनं प्राप्ताः प्राप्नुवन्त्युछ्रितं पदम्' (मनु. 5.40) इति ॥

## मन्त्रः
उरु वाता॑य 

###  टीका
7तृणानि निरस्यति - उर्विति ॥ वातार्थं वातप्रवृत्त्यर्थं उरु महद्भव । एतेनावारुणत्वं हविषः कृतं भवति । 'यद्वै किञ्च वातो नाभिवाति' (तै.ब्रा. 3.2.4) इत्यादि ब्राह्मणम् ॥
 
## मन्त्रः
दे॒वस्य॑ त्वा सवि॒तु प्र॑स॒वेऽश्विनोर्बा॒हुभ्याम्पू॒ष्णो हस्ताभ्याम॒ग्नये॒ जुष्ट॒न्निर्व॑पामि 

###  टीका
8निर्वपति - देवस्य त्वेति ॥ सवितुस्सर्वप्रेरकस्य देवस्य प्रसवे प्रेरणायां तेनैव प्रेरितोहं त्वामग्नये अग्न्यर्थं जुष्टं प्रियं निर्वपामि निष्कृष्य शूर्पे निक्षिपामि । 'थाथघञ्क्ताजबित्रकाणाम्' (पा.सू. 6.2.144) इति सूत्रेण प्रसवशब्दोन्तोदात्तः । अश्विनोर्बाहुभ्यां नत्वात्मीयाभ्यामिति स्तुतिः । 'अश्विनौ हि देवानामध्वर्यू आस्ताम्' (तै.ब्रा. 3.2.4) । तथा पूष्ण एव हस्ताभ्यां पाणितलाभ्याम् । उदात्तनिवृत्तिस्वरेण षष्ठ्या उदात्तत्वम्॥

## मन्त्रः
अग्नीषोमाभ्याम्  

### टीका
9अग्नीषोमीयं निर्वपति - अग्नीषोमाभ्यामिति ॥ 'देवताद्वन्द्वे च' (पा.सू. 6.2.141) इति पूर्वोत्तरपदयोः युगपत् प्रकृतिस्वरत्वम् । अत्र च 'देवस्य त्वा' इत्यादि, 'जुष्टं निर्वपामि' इति चानुषज्यते ॥

## मन्त्रः
इदन्दे॒वाना॑म् 

###  टीका
10निरुप्तानभिमृशति - इदं देवानामिति ॥ इदं निरुप्तं धान्यं देवानां स्वं, तदुद्देशेन निरुप्तत्वात् । अन्यस्माद्व्यावृत्तमभूदित्यर्थः ॥

## मन्त्रः
इ॒दमु॑ नस्स॒ह 

###  टीका
11निरुप्तशेषमभिमृशति - इदमु नस्सहेति ॥ इदं निरुप्तशेषं नः अस्माकं भवतु । उशब्दः पूर्वस्माद्व्यावृत्त्यै । तु शब्दो वा लुप्ततकारः । किमस्माकमेव? नेत्याह । सहैव देवैः इदमस्माकं स्वम् । न निरुप्तवद्देवानामेव, न चास्माकमैहिकभोगायैव । तत्र शेषस्य निरुप्ते यदा आवापः, तदा यागोत्तरकालं शेषभक्षणेन साधारणत्वम् । यदा तु कोष्ठादौ, तदा तदुत्तरस्यामिष्ट्यामुभयं भविष्यतीति साधारण्यम् ॥

## मन्त्रः
 स्फा॒त्यै त्वा॒ नारात्यै
 
###  टीका
12निरुप्ते कोष्ठादौ वाऽवशिष्टमावपति - स्फात्यै त्वेति ॥ स्फायी ओप्यायी वृद्धौ । ण्यन्तात् क्तिन् 'तितुत्रतथसिसुसरकेषु च' (पा.सू. 7.2.9) इतीट्प्रतिषेधः णिलोपयलोपौ । उदात्तनिवृत्तिस्वरेण क्तिन उदात्तत्वम् । 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् । स्फात्यै वर्धनाय अस्मदीयं धान्यं वर्धयितुं त्वामवशिष्टमावपामीति शेषः । नारात्यै, तत्र वर्धितं नादानाय अपि तु दानायैव दानार्थमेवेति । रातेः क्तिनि अव्ययपूर्वदप्रकृतिस्वरत्वम् ॥

## मन्त्रः
सुव॑र॒भि वि ख्ये॑षव्वैँश्वान॒रञ्ज्योतिः 

### टीका
13आहवनीयमन्वीक्षते - सुवरिति ॥ सुष्ठु श्रेयांसि गमयतीति सुवः । अन्तर्भावितण्यर्थात् 'अन्येभ्योपि दृश्यते' (पा.सू. 3.2.75) इति विच् । 'इयङुवङ्प्रकरणे तन्वादीनां छन्दसि बहुलम्' (पा.सू. 6.4.77 वा 1) इत्युवङादेशः । 'न्यङ्स्वरौ स्वरितौ' (फि.सू. 74) इति वस्स्वरितत्वम् । एवंविधं वैश्वानरं विश्वेषां नराणां स्वामित्वेन सम्बन्धिनं ज्योतिर्द्योतनशीलं आहवनीयं अभिविख्येषं आभिमुख्येन पश्यामि । 'अभिरभागे' (पा.सू. 1.4.91) इति लक्षणे कर्मप्रवचनीयत्वेन गतित्वाभावात् 'गतिर्गतौ' (पा.सू. 8.1.70) इति निघाताभावः । लिङ्याशिष्यङ् (पा.सू. 3.1.86), यासुट् (पा.सू. 3.4.103), अतो येयः (पा.सू. 7.2.80) । 'नरे संज्ञायाम्' (पा.सू. 6.3.129) इति विश्वशब्दस्य दीर्घः, 'तस्येदम्' (पा.सू. 4.3.120) इत्यण् । अन्तोदात्तो वैश्वानरशब्दः । 'तमसीव वा एषोन्तश्चरति' (तै.ब्रा. 3.2.4) इति ब्राह्मणम् ॥

## मन्त्रः
दृह॑न्ता॒न्दुर्या॒ द्यावा॑पृथि॒व्योः
 
###  टीका
14गृहाननुवीक्षते - दृंहन्तामिति ॥ दुर्याः गृहाः । दुर्वी हिंसायां क्विप्प्रत्यये राल्लोपाष्टक्तलोपयोः (पा.सू. 6.4.21, 6.1.67) कृतयोः, दूः हिंसा । तस्मात् 'तत्र साधुः' (पा.सू. 4.4.98) इति यत् । 'न भकुर्छुराम्' (पा.सू. 8.2.79) इति दीर्घाभावः । 'यतो नावः' (पा.सू. 6.1.213) इत्यु(त्याद्यु)दात्तत्वम् । दुरि साधवो दुर्याः दुःखहेतवः । दिवि च पृथिव्यां चास्माकमुपभोगार्थं दृंहन्तां वर्धन्ताम् । दृंहस्वेतिवत्पदस्वरूपमनुसरणीयम् । 'द्यावापृथिवी हविषि गृहीत उदवेपेताम्' (तै.ब्रा. 3.2.4) इति ब्राह्मणम् । 'देवताद्वन्द्वे च' (पा.सू. 6.2.141) इति द्यावापृथिवीशब्दे पूर्वोत्तरपदे युगपत्प्रकृतिस्वरेण 'उदात्तयणः' (पा.सू. 6.1.174) इति विभक्तेरुदात्तत्वम् । 'दिवो द्यावा' (पा.सू. 6.3.29) इति द्यावादेशः ॥

## मन्त्रः
उरु॒र्व॑न्तरि॑ख्ष॒मन्वि॒हि 

###  टीका
15'उर्वन्तरिक्षमन्विहि' इति गमनमन्त्रो व्याख्यातः (तै.सं. 1.1.2) ॥

## मन्त्रः
आदि॑त्यास्त्वो॒पस्थे॑ सादया॒मि
 
###  टीका
16हविस्सादयति - अदित्या इति ॥ द्यतेः कर्मणि क्तिनि दितिः खण्डनीया, अदितिः अखण्डनीया पृथिवी । 'इयं वा अदितिः' (तै.ब्रा. 3.2.4) इति दर्शनात् । अव्ययपूर्वपदप्रकृतिस्वरत्वम् (पा.सू. 6.2.2) । तस्याः उपस्थे उत्सङ्गे त्वां स्थापयामीति स्तुतिः । उपस्थीयते अस्मिन्नित्युपस्थः । 'घञर्थे कविधानं स्थास्नापाव्यधिहनियुध्यर्थम्' (पा.सू. 3.3.58 वा 4) इति घञर्थे कः ॥ 'स्वाङ्गानामकुर्वादीनाम्' (फि.सू. 52) इति द्वितीयमक्षरमुदात्तम् ॥
 
## मन्त्रः
अग्ने॑ ह॒व्य र॑ख्षस्व॥ [6]  

###  टीका
17गार्हपत्यमभिमन्त्रयते - अग्न इति ॥ हे अग्ने गार्हपत्य, इदं हव्यं हवनाय निरुप्तं रक्षस्व । व्यत्ययेनात्मनेपदम् । 'छन्दसि च' (पा.सू. 5.1.67) इति यः ॥

इति चतुर्थोनुवाकः ॥
 
## मन्त्रः
दे॒वो व॑स्सवि॒तोत्पु॑ना॒त्वच्छि॑द्रेण प॒वित्रे॑ण॒ वसो॒स्सूर्य॑स्य र॒श्मिभिः॒

###  टीका  
1अप उत्पुनाति - देवो व इति गायत्र्या । 'सावित्रियर्चा' (तै.ब्रा. 3.2.5) इति ब्राह्मणम् । हे आपः देवस्सविता सर्वस्य प्रेरकः, वः युष्मान् उत्पुनातु ऊर्ध्वं शोधयतु । अच्छिद्रेण पवित्रेण जगतां पावनेन आदित्यात्मनानेन छिन्नं छिद्रमतोन्यदच्छिद्रं अविच्छेदेन वर्तमानं । अव्ययपूर्वपदप्रकृतिस्वरत्वं । 'पुवस्संज्ञायाम्' (पा.सू. 3.2.185) इति पुनातेरित्रप्रत्ययः । 'असौ वा आदित्योच्छिद्रं पवित्रम्' (तै.ब्रा. 3.2.5) इत्यादि ब्राह्मणम् । वसोर्जगतां वासहेतोः सूर्यस्य मण्डलात्मनो रश्मिभिः जगतां शुद्धिहेतुभिः उत्पुनातु । वसेः करणे उप्रत्ययः, (उ.सू. 10) स च नित् । एवं 'यद्दर्भैरप उत्पुनाति' (तै.ब्रा. 3.2.5), 'द्वाभ्यामुत्पुनाति' (तै.ब्रा. 3.2.5) इति प्राप्तयोर्दर्भयो रादित्यात्मना मण्डलरश्मितया च स्तुतिः ॥

## मन्त्रः
आपो॑ देवीरग्रेपुवो अग्रेगु॒वोऽग्र॑ इ॒मय्यँ॒ज्ञन्न॑य॒ताग्रे॑ य॒ज्ञप॑तिन्धत्त यु॒ष्मानिन्द्रो॑ऽवृणीत वृत्र॒तूर्ये॑ यू॒यमिन्द्र॑मवृणीध्वव्वृँत्र॒तूर्ये 

###  टीका
2उन्महयन्नुपोत्तिष्ठति - आप इति ॥ हे आपः । आमन्त्रिताद्युदात्तत्वम् । उत्तरेषामामन्त्रितानामाष्टमिकं सर्वानुदात्तत्वम् (पा.सू. 8.1.19), 'विभाषितं विशेषवचने बहुवचनम्' (पा.सू. 8.1.14) इति पूर्वस्य विद्यमानत्वात् । हे देवीः देवनगुणयुक्ताः । 'वा छन्दसि' (पा.सू. 6.1.106) इति पूर्वसवर्णदीर्घत्वम् । हे अग्रेपुवः भस्मादेश्शुद्धिकारणात् प्रथममेव वस्तूनां शोधिकाः । क्विपि 'तत्पुरुषे कृति बहुळं' (पा.सू. 6.3.14) इत्यलुक् । हे अग्रेगुवः प्रथमं स्नानकाल एव यागसाधनत्वं गच्छन्त्यः । 'ऊङ् च गमादीनामिति वक्तव्यम्' (पा.सू. 6.4.40 वा 2) इति क्वौ अनुनासिकलोपः ऊकारश्च । ईदृश्यो यूयमिमं प्रस्तुतं यज्ञमग्रे नयत यज्ञानामग्रं प्रापयत । यज्ञपतिं यजमानं चाग्रे धत्त यजमानानामग्रगण्यं कुरुत । 'पत्यावैश्वर्ये' (पा.सू. 6.2.18) इति यज्ञपतौ पूर्वपदप्रकृतिस्वरत्वम् । किं हि नाम भवतीनामशक्यमित्याह युष्मानिति । युष्मान्खल्विन्द्रो वृत्रतूर्ये वृत्रवधार्थसङ्ग्रामे अवृणीत वृणीतवान् । यूयमपीन्द्रं वृत्रतूर्ये अवृणीध्वं वृतवत्यः । युष्माकमिन्द्रो यूयं चेन्द्रस्य सहाया इति स्तुतिः । वृत्रस्तूर्यते हिंस्यतेऽस्मिन्निति वृत्रतूर्यं युद्धम् । तुर्वी त्वरणहिंसयोः, 'हन्त्यर्थाश्च' इति चुरादिपाठात् स्वार्थिकण्यन्तात् 'अचो यत्' (पा.सू. 3.1.97) इति यत् । 'यतो नावः' (पा.सू. 6.1.213) इत्याद्युदात्तत्वम् । कृदुत्तरपदप्रकृतिस्वरत्वम् (पा.सू. 6.2.139) तेन । 'वृत्रँ ह हनिष्यन्निन्द्र आपो वव्रे' (तै.ब्रा. 3.2.5) इत्यादि ब्राह्मणम् ॥

## मन्त्रः
प्रोख्षि॑तास्स्थ

###  टीका
3प्रोक्षणीः प्रोक्षति - प्रोक्षितास्थेति ॥ स्वत एव शुद्धा यूयं शुद्धाः स्थ इति मन्त्रोच्चारणमेवासां प्रोक्षणम् । । 'अद्भिर्ह्येव हवीꣳषि प्रोक्षति, ब्रह्मणापः' (तै.सं. 2.6.5) इत्यादि ब्राह्मणम् । 'प्रोक्षितास्थेत्याह । तेनापः प्रोक्षिताः' (तै.ब्रा. 3.2.5) इति च । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ॥

 ## मन्त्रः
अग्नये॑ वो॒ जुष्ट॒म्प्रोख्षाम्य॒ग्नीषोमाभ्याम्॒ 

###  टीका
4पुरोडाशीयान् प्रोक्षति - अग्नय इति ॥ अग्न्यर्थं युष्मान्प्रोक्षामि आद्भिस्सिञ्चामि । जुष्टं प्रियं यथा भवति तथा सिञ्चामि । 'नित्यं मन्त्रे' (पा.सू. 6.1.210) इति जुष्टशब्द आद्युदात्तः । अग्नीषोमाभ्यामित्यत्र 'वो जुष्टं प्रोक्षामि' इत्यनुषज्यते । 'देवताद्वन्द्वे च' (पा.सू. 6.2.141) इति युगपत्स्वरः ॥

## मन्त्रः
शुन्ध॑ध्व॒न्दैव्या॑य॒ कर्म॑णे देवय॒ज्यायै
 
###  टीका
5पात्राणि प्रोक्षति - शुन्धध्वमिति । गतम् (तै.सं. 1.1.3) ।

## मन्त्रः
अव॑धूत॒॒ रख्षोऽव॑धूता॒ अरा॑त॒यः पृ॒थि॒वी वेत्तु
 
###  टीका
6कृष्णाजिनमवधूनोति - अवधूतमिति यजुरादिकयैकपदया गायत्र्या ॥ अवधूतं विनाशितम् । शिष्टं व्यख्यातं प्रत्युष्टादि मन्त्रेण (तै.सं. 1.1.2) । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ॥
 
## मन्त्रः
अदि॑त्या॒स्त्वग॑सि॒ प्रति॑ त्वा [7]  पृ॒थि॒वी वेत्तु

###  टीका
7कृष्णाजिनमवस्तृणाति - अदित्या इति ॥ अदितिः अखण्डनीया । कर्मणि क्तिन्, अव्ययपूर्वपदप्रकृतिस्वरत्वम् (पा.सू. 6.2.2) । अखण्डितायाः पृथिव्यास्त्वगिव प्रियतममसि, अतस्त्वामास्तीर्णां पृथिवी प्रतिवेत्तु आत्मन उपरि तवावस्थानमनुजानातु न न्यक्कारयतु । सा तु माऽवमंस्त । पृथिवीशब्दो ङीषन्तोन्तोदात्तः ॥

## मन्त्रः 
अधि॒षव॑णमसि वानस्प॒त्यम्प्रति॒ त्वा अऽदि॑त्या॒स्त्वग्वेत्तु  

###  टीका
8उलूखलमध्यूहति - अधिषवणमिति ॥ अधिषूयते अभिपीड्यते अवहन्यतेऽस्मिन्निति सुनोतेरधिकरणे ल्युट् (पा.सू. 3.3.117), उपसर्गात्सुनोति' (पा.सू. 8.3.65) इत्यादिना षत्वम्, कृदुत्तरपदप्रकृतिस्वरेण (पा.सू. 6.2.139) लिति (पा.सू. 6.1.193) प्रत्ययात्पूर्वस्योदात्तत्वम् । वनस्पतेर्विकार इति पत्युत्तरपदलक्षणो ण्यः (पा.सू. 4.1.85) । ईदृशं महाभागं त्वमसि । तस्मात् अदित्यास्त्वग्भूतं कृष्णाजिनं त्वां प्रतिवेत्तु अनुजानातु । आत्मोपरि तवावस्थानं क्षमताम् ॥

## मन्त्रः
अग्नेस्त॒नूर॑सि वा॒चो वि॒सर्ज॑नन्दे॒ववी॑तये त्वा गृह्णा॒मि

###  टीका
9पुरोडाशीयानावपति - अग्नेरिति ॥ अग्नेस्तनूश्शरीरमिवासि, उद्दीपकत्वात् । हे पुरोडाशीयसमूह । 'कृषिचमितमि' (उ.सू. 84) इत्यादिना तनोतेरूप्रत्ययः । स्तुत्यर्थत्वादग्निशब्दोपादानस्य विकृतौ नोहः । 'अग्नेर्वा एषा तनूः । यदोषधयः' (तै.ब्रा. 3.2.5) इति ब्राह्मणम् । किञ्च वाचो विसर्जनमसि । विसृज्यते वागनेनेति करणे ल्युट् (पा.सू. 3.3.117) । कृदुत्तरपदप्रकृतिस्वरेण (पा.सू. 6.2.139) लित्स्वरः । 'सावेकाचः' (पा.सू. 6.1.168) इति वाचः परस्य विभक्तेरुदात्तत्वम् । 'यदा हि प्रजा ओषधीनामश्नन्ति । अथ वाचं विसृजन्ते' (तै.ब्रा. 3.2.5) इति ब्राह्मणम् । एवं विश्वजननं त्वां देववीतये देवानां भक्षणार्थं गृह्णामि उलूखले त्वां प्रक्षिपामि । दासीभारादित्वात् (पा.सू. 6.2.42) पूर्वपदप्रकृतिस्वरत्वम् ॥

## मन्त्रः
अद्रि॑रसि वानस्प॒त्यस्स इ॒दन्दे॒वेभ्यो॑ ह॒व्य सु॒शमि॑ शमि॒ष्व
 
###  टीका
10मुसलमवदधाति - अद्रिरसीति ॥ अत्ता आहर्ता तुषाणां अद्रिः । 'अदिशदिभूशुभिभ्यःक्रिन्' (उ.सू. 505) इति क्रिन्प्रत्ययः, नित्त्वादाद्युदात्तत्वम् । ईदृशो वनस्पतेर्विकारस्त्वमसि । स तादृशस्त्वं इदं हव्यं हवनार्हम् । 'छन्दसि च' (पा.सू. 5.1.67) इति यत्प्रत्ययः । सुशमि सुष्ठु स्वयमेव शाम्यतीति सुशमि । 'शमित्यष्टाभ्यो घिनुण्’ (पा.सू. 3.2.141) । 'परादिश्छन्दसि बहुळं' (पा.सू. 6.2.199) इत्युत्तरपदाद्युदात्तत्वम् । ईदृशमिदं हव्यं देवेभ्यः देवतार्थं शमिष्व शामय सुखहेतुं कुरु । शमयतेः लोट् । 'बहुळं छन्दसि' (पा.सू. 2.4.73) इति शपो लुक् ॥

## मन्त्रः
इष॒मा व॒दोर्ज॒मा व॑द द्यु॒मद्व॑दत व॒य स॑ङ्घा॒तञ्जेष्म 

###  टीका
11वृषारवेण दृषदुपले समाहन्ति - इषमिति ॥ हविर्लक्षणं यदिदमन्नं आवद देवेभ्य आवेदय, युष्मदर्थमिदमनेन यजमानेन संस्क्रियते, इति । एवं ऊर्जमावदेति व्याख्यातम् । ऊर्क् रसः । इदानीं यज्ञायुधान्युच्यन्ते - द्युमत् दीप्तिमत् । दिवेः क्विप्प्रत्ययान्तान्मतुपि 'दिव उत्' (पा.सू. 6.1.131) इत्युत्वे 'ह्रस्वनुड्भ्यां मतुप्' (पा.सू. 6.1.176) इति मतुप उदात्तत्वम् । ईदृशमिदमन्नं संस्क्रियमाणं देवेभ्यो वदत वेदयत । ननु देवास्स्वयमेव ज्ञास्यन्ति, तत्किमनेन घोषणेनेत्यत्राह - वयं युष्मदीयेन शब्देन सङ्घातं भ्रातृव्यसमूहं जेष्म जयेम । जयतेर्लेटि 'सिब्बहुळं लेटि' (पा.सू. 3.1.34) इति सिप्प्रत्यः, 'बहुळं छन्दसि' (पा.सू. 2.4.73) इति शपो लुक् । सङ्घातशब्दस्य थाथादिस्वरेण (पा.सू. 6.2.144) उत्तरपदान्तोदात्तत्वम् । 'मनोश्श्रद्धा देवस्य' (तै.ब्रा. 3.2.5) इत्यादिब्राह्मणम् ॥

## मन्त्रः
व॒र्॒षवृ॑द्धमसि
 
###  टीका
12शूर्पमुपयच्छति - वर्षवृद्धमसीति ॥ व्याख्यातां बर्हिषि (तै.सं. 1.1.2) । इह तु शूर्पमुच्यते ॥

## मन्त्रः
प्रति॑ त्वा व॒र्॒षवृ॑द्धव्वेँत्तु

###  टीका
13पुरोडाशीयानुद्वपति - प्रति त्वेति ॥ हे पुरोडाशीयसमूह वर्षवृद्धं त्वां शूर्पः प्रतिवेत्तु अनुजानातु आत्मोपरि तव प्रक्षेपणं क्षमताम् ॥

## मन्त्रः
परा॑पूत॒॒ रख्ष॒ परा॑पूता॒ अरा॑तयः  

### 
टीका
14परापुनाति - परापूतमिति यजुरादिकैकपदया गायत्र्या । परापूतं परास्तं । शिष्टं प्रत्युष्टादिना व्याख्यातम् (तै.सं. 1.1.2) । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् । 'यज्ञꣳ रक्षाꣳस्यनुप्राविशन्' (तै.ब्रा. 3.2.5) इति ब्राह्मणम् ॥

## मन्त्रः
रख्ष॑साम्भा॒गो॑ऽसि
 
###  टीका
15तुषान्निरस्यति - रक्षसामिति ॥ सुबोधम् । 'कर्षात्वतः' (पा.सू. 6.1.159) इति भागशब्दोन्तोदात्तः ॥

## मन्त्रः
वा॒युर्वो॒ विवि॑नक्तु

###  टीका
16त्वचं विविनक्ति - वायुरिति ॥ वायुर्वो युष्मान् विविनक्तु तण्डुलेभ्यः कणान्पृथक्करोतु ॥

## मन्त्रः
दे॒वो व॑स्सवि॒ता हिर॑ण्यपाणि॒ प्रति॑गृह्णातु ॥ [8]  
 
###  टीका
17तण्डुलान् प्रस्कन्दयति - देवो व इति ॥ देवस्सविता सर्वस्य प्रेरकः हिरण्यपाणिः हिरण्याभरणपाणिः युष्मान् प्रतिगृह्णातु प्रतिगृह्य रक्षतु । हिरण्यस्य विकारो वलयाङ्गुलीयकादिः पाण्योर्य स्येति समुदायविकारषष्ठ्या (पा.सू. 2.2.24 वा 13) विगृह्य 'सप्तम्युपमानपूर्वपदस्य बहुव्रीहिर्वाच्यो वाचोत्तरपदलोपश्च' (पा.सू. 2.2.24 वा 12) इति बहुव्रीहौ पूर्वपदप्रकृतिस्वरत्वम् । 'उशीरदाशेरकपालपलालशैवालश्यामाकशरीरशरावहृदयहिरण्यारण्यापत्यदेवराणाम्' (फि.सू. 67) इति हिरण्यशब्द आद्युदात्तः । 'अन्तरिक्षादिव' (तै.ब्रा. 3.2.5) इत्यादि ब्राह्मणम् ॥
इति पञ्चमोनुवाकः ॥

## मन्त्रः
अव॑धूत॒॒ रख्षोऽव॑धूता॒ अरा॑त॒योऽदि॑त्या॒स्त्वग॑सि॒ प्रति॑ त्वा पृथि॒वी वेत्तु 

###  टीका  
1-2अवधूननोपस्तरणमन्त्रौ व्याख्यातौ (तै.सं. 1.1.5) ॥

## मन्त्रः
दि॒वस्स्क॑म्भ॒निर॑सि॒ प्रति॒ त्वाऽदि॑त्या॒स्त्वग्वेत्तु
 
###  टीका
3शम्यां निदधाति - दिव इति ॥ 'ऊडिदम्' (पा.सू. 6.1.171) इत्यादिना विभक्तेरुदात्तत्वम् । दिवो यागसाधनद्वारेण स्कम्भनिरसि धारयित्र्यसि । स्कभ्नातेः करणे ल्युटि (पा.सू. 3.3.117) ङीपि वर्णव्यत्ययेन ह्रस्वत्वम् । 'गर्भिणयो भवन्ति' (तै.सं. 2.1.2) इति यथा । यद्वा - 'वृतेश्च' (उ.सू. 263) इत्यत्र चकारस्यानुक्तसमुच्चयार्थत्वात् स्कभ्नातेरनिप्रत्ययः । सर्वत्रोञ्छादित्वात् (पा.सू. 6.1.160) अन्तोदात्तत्वम् । हे शम्ये अदित्यास्त्वक्, एवंभूतां त्वां, अदित्यास्त्वग्भूतं कृष्णाजिनं प्रतिवेत्तु अनुजानातु आत्मोपरि तवावस्थानम् । 'द्यावापृथिवी सहास्ताम्' (तै.ब्रा. 3.2.6) इत्यादि ब्राह्मणम् ॥

## मन्त्रः
धि॒षणा॑ऽसि पर्व॒त्या प्रति॑ त्वा दि॒वस्स्क॑म्भ॒निर्वेत्तु 
 
###  टीका

4शम्यायां दृषदमत्यादधाति - धिषणेति ॥ धिषणा धृष्टा त्वमसि । हे दृषत् पर्वत्या । पर्वतमर्हतीति पर्वतशब्दात् 'छन्दसि च' (पा.सू. 5.1.67) इति यत्प्रत्ययः । धिषणाशब्दो व्युत्पादितः प्राक् (तै.सं. 1.1.2) । त्वामीदृशीं दिवस्कम्भनिः शम्या प्रतिवेत्तु अनुजानातु उपरिनिधानम् ॥

## मन्त्रः
धि॒षणा॑ऽसि पार्वते॒यी प्रति॑ त्वा पर्व॒तिर्वेत्तु 

###  टीका
5दृषद्युपलामत्यादधति - धिषणेति ॥ धिषणा धृष्टासि हे उपले पार्वतेयी । पर्वतिः परिपूर्णा महाशिला दृषल्लक्षणा । पूर्व पर्व मर्व पूरणे, 'वहिवस्यर्तिभ्यश्चित्' (उ.सू. 500) इति वहतिर्वसतिररतिरिति विधीयमानोतिप्रत्ययो बहुलवचनात्पर्वतेरपि भवति । तस्यापत्यं पार्वतेयी । (शुभ्रादेः) आकृतिगणत्वात् (पा.सू. 4.1.123) ढकि 'कितः' (पा.सू. 6.1.165) इत्यन्तोदात्तत्वम्, उदात्तनिवृत्तिस्वरेण ङीप उदात्तत्वम् (पा.सू. 6.1.161) । शिलापुत्रकवदपत्यत्वमुपचर्यते । यस्मात्त्वं धिषणासि पार्वतेयी, तस्मात्त्वां दुहितृस्थानीयां सा पर्वतिः दृषत् प्रतिवेत्तु, त्वां मातेव दुहितरमुत्सङ्गस्थामनुजानातु ॥
## मन्त्रः

दे॒वस्य॑ त्वा सवि॒तु प्र॑स॒वेऽश्विनोर्बा॒हुभ्याम्पू॒ष्णो हस्ताभ्या॒मधि॑वपामि  

###  टीका
6पुरोडाशीयानधिवपति - देवस्य त्वेति ॥ सावित्रो व्याख्यातः (तै.सं. 1.1.4) । अधिवपनं दृषदि प्रक्षेपणम् ॥

## मन्त्रः
धा॒न्य॑मसि धिनु॒हि दे॒वान् 

###  टीका
7अधिवपति - धान्यमिति ॥ धान्यं पोषकमसि । दधातेः पोषणकर्मणः 'दधातेर्यन्नुट्च' (उ.सू. 726) इति यत्प्रत्ययः, बहुलवचनात् 'यतो नावः' (पा.सू. 6.1.213) इत्याद्युदात्तत्वं बाधित्वा तित्स्वरितत्वम् (पा.सू. 6.1.185) । यद्वा - 'तिल्यशिक्यमर्त्यकाष्मर्यधान्यकन्याराजन्यमनुष्याणामन्तः' (फि.सू. 76) इति अन्तस्वरितत्वम् । धिनोत्यर्थे प्रीणने वा दधातिर्वर्तते । यस्मात्त्वमीदृशमसि तस्माद्देवानां धिनुहि प्रीणय । यद्वा - धान्यं पोषणशीलं वर्धिष्णुस्वभावं हव्यमसि । तस्माद्देवान् यावदभिलाषं प्रथित्वा प्रीणय । 'एतस्य यजुषो वीर्येण' (तै.ब्रा. 3.2.6) इत्यादि ब्राह्मणम् । हिवि दिवि धिवि जिवि प्रीणनार्थाः । 'धिन्विकृण्व्योर च' (पा.सू. 3.1.80) इत्युप्रत्ययः । 'अतो लोपः' (पा.सू. 6.4.48), 'उतश्च प्रत्ययाच्छन्दो वा वचनम्' (पा.सू. 6.4.10 वा 1) इति हेर्लुङ्न क्रियते, पित्त्वनिषेधात् (पा.सू. 3.4.87) । ङित्त्वादुदात्तत्वं च हेः ॥
## मन्त्रः
प्रा॒णाय॑ त्वाऽपा॒नाय॑ त्वा व्या॒नाय॑ त्वा
 
###  टीका
8पिनष्टि - प्राणाय त्वेति ॥ प्राणार्थं त्वां प्राचीनं पिनष्मि, अपानार्थं प्रतीचीनं, व्यानार्थं तिरश्चीनं; प्राणादिवृत्तीनामेवंरूपत्वात् । सर्वत्र थाथादिस्वरेणान्तोदात्तत्वम् (पा.सू. 6.2.144) । घञर्थे कः, घञ् वा । बहुलमिति वचनाद्वृद्ध्यभावः । व्याने संहितायां छान्दसं दीर्घत्वम् ॥

## मन्त्रः
दी॒र्घामनु॒ प्रसि॑ति॒मायु॑षे धाम्   
 
###  टीका

9बाहू अन्ववेक्षते - दीर्घामन्विति त्रिष्टुभैकपदया ॥ प्रसितिः प्रबन्धः कर्मसन्तानः । षिञ् बन्वने, 'तादौ च निति कृत्यतौ' (पा.सू. 6.2.50) इति पूर्वपदप्रकृतिस्वरत्वम् । दीर्घामविच्छिन्नां प्रसितिमनु युवां धां दधामि अविच्छिन्नेन कर्मसन्तानेन युवां सम्बध्नामि । 'तृतीयार्थे' (पा.सू. 1.4.85) इत्यनोः कर्मप्रवचनीयत्वम् । धामिति दधातेर्लेट्, 'इतश्च लोपः परस्मैपदेषु', (पा.सू. 3.4.97), 'बहुलं छन्दसि' (पा.सू. 2.4.73) इति शपो लुक् । आयुषे आयुरर्थं, यजमानस्याविच्छिन्नमायुर्भूयादिति । यद्वा - आयुरन्नं पुरोडाशलक्षणं, तत्सिद्ध्यर्थम् ॥

## मन्त्रः
दे॒वो व॑स्सवि॒ता हिर॑ण्यपाणि॒ प्रति॑ गृह्णातु ॥ [9]  

###  टीका
10कृष्णाजिने पिष्टानि प्रस्कन्दयति - देव इति ॥ व्याख्यातम् (तै.सं. 1.1.5 । 'अन्तरिक्षादिव वै' (तै.ब्रा. 3.2.6) इत्यादि ब्राह्मणम् ॥

इति षष्ठोनुवाकः

## मन्त्रः
धृष्टि॑रसि॒ ब्रह्म॑ य॒च्छ

###  टीका
1धृष्टिमादत्ते - धृष्टिरिति ॥ धृष्टिरुपवेषः । धृष्टिर्धर्षणे समर्थासि शत्रूणाम् । अतो ब्रह्म हविर्लक्षणमन्नं यच्छ देहि । किं हि नाम त्वया न शक्यते कर्तुमिति ॥

## मन्त्रः
अपाऽग्ने॒ऽग्निमा॒माद॑ञ्जहि 

###  टीका
2गार्हपत्यमभिमन्त्रयते - अपेति ॥ हे अग्ने गार्हपत्य यस्त्वयि आमात् अग्निः तं जहि नाशय । आमात् अपक्वाशी हविषो विनाशकः । 'अदोऽनन्ने' (पा.सू. 3.2.68) इति विट्प्रत्ययः । कृदुत्तरपदप्रकृतिस्वरत्वम् (पा.सू. 6.2.139) ॥
 
## मन्त्रः
निष्क्र॒व्याद॑ से॒धा 

###  टीका
3अङ्गारं निरस्यति - निरिति ॥ क्रव्यादं अग्निं निस्सेध निष्कृष्य बहिरपनय । षिधू गत्यां, भौवादिकः । आममांसभक्षकः क्रव्यात् चिताग्निः । 'क्रव्ये च' (पा.सू. 3.2.69) इति विट्प्रत्ययः, पूर्वपदप्रकृतिस्वरत्वम् ॥

## मन्त्रः
दे॑व॒यजँ॑व्वह
 
###  टीका
4अङ्गारमन्यमावर्तयति – देवेति-(शोधितम्-एति) ॥ देवान् यजतीति देवयट्, हविषां सम्यक्सम्पादकः । 'अन्येभ्योपि दृश्यते' (पा.सू. 3.2.178) इति क्विप्प्रत्ययः । स एव प्रकृतिस्वरः । देवयजं अग्निम् आवह आनय । 'य एवामात्क्रव्यात्' (तै.ब्रा. 3.2.7) इत्यादि ब्राह्मणम् ॥

## मन्त्रः
निर्द॑ग्ध॒॒ रख्षो॒ निर्द॑ग्धा॒ अरा॑तयः
 
###  टीका
5अङ्गारमधिवर्तयति - निर्दग्धमिति ॥ प्रत्युष्टादिना व्याख्यातम् (तै.सं. 1.1.2) । 'अग्निवत्युपदधाति' (तै.ब्रा. 3.2.7) इत्यादि ब्राह्मणम् ॥

## मन्त्रः
ध्रु॒वम॑सि पृथि॒वीन्दृ॒॒हायु॑र्दृह प्र॒जान्दृ॑ह सजा॒तान॒स्मै यज॑मानाय॒ पर्यू॑ह
 
###  टीका
6मध्यमं कपालमुपदधाति - ध्रुवमिति ॥ ध्रुवं निश्चलं मध्यमं सर्वकपालानामसि । सर्वं तद्वत् । पृथिवीं दृंह दृढां कुरु । दृह दृहि वृद्धौ, अन्तर्भावितण्यर्थः । पृथिवीशब्दो ङीषन्तोऽन्तोदात्तः । यजमानस्यायुः प्रजां च दृंह । प्रजाशब्दः कृदुत्तरप्रकृतिस्वरेण (पा.सू. 6.2.139) अन्तोदात्तः । किञ्च अस्मै यजमानाय । षष्ठ्यर्थे चतुर्थ्यौ (पा.सू. 2.3.62 वा 1) । अस्य यजमानस्य सजातान् समानजन्मनः पर्यूह परितस्सेवमानान् कुरु । 'सजातानस्मा अभितो बहुलान् करोति' (तै.ब्रा. 3.2.7) इत्यादि ब्राह्मणम् । 'समानस्य छन्दसि' (पा.सू. 6.3.84) इत्यादिना सभावः । 'वा जाते' (पा.सू. 6.2.171) इत्युत्तरपदान्तोदात्तत्वम् । जात्यादिग्रहणं नानुवर्तिष्यते । 'ऊडिदम्' (पा.सू. 6.1.171) इत्यादिना अस्मा इति विभक्तेरुदात्तत्वम् । लसार्वधातुकानुदात्तत्वे (पा.सू. 6.1.176) यजमाने धातुस्वरः । 'उपसर्गादस्यत्यूह्योर्वा वचनम्' (पा.सू. 1.3.29 वा 3) इत्यूह्यतेः परस्मैपदत्वम् ॥

## मन्त्रः
ध॒र्त्रम॑स्य॒न्तरि॑ख्षन्दृह प्रा॒णन्दृ॑हापा॒नन्दृ॑ह सजा॒तान॒स्मै यज॑मानाय॒ पर्यू॑ह

###  टीका

7पूर्वार्धमुपदधाति - धर्त्रमिति ॥ धर्त्रं धारकं पुरस्तात्पुरोडाशस्यासि । 'धृञ् धारणे', 'गुधृविपचि' (उ.सू. 606) इत्यादिना त्रप्रत्ययः । अन्तरिक्षादिकं दृंह निश्चलं धारय । प्राणापानशब्दौ थाथादिस्वरेण (पा.सू. 6.2.144) अन्तोदात्तौ । समानमन्यत् ॥

## मन्त्रः
ध॒रुण॑मसि॒ दिव॑न्दृह॒ चख्षुः॑ [10]  
दृ॒॒ह॒ श्रोत्र॑न्दृह सजा॒तान॒स्मै यज॑मानाय॒ पर्यू॑ह 

###  टीका
8अपरार्धमुपदधाति - धरुणमिति ॥ धरुणं धारकं अपरतः पुरोडाशस्यासि । 'धारेर्णिलुक्च' इति उनन्प्रत्ययः । तत्त्वं द्युप्रभृतीनि दृंह । समानमन्यत् ॥

## मन्त्रः
धर्मा॑ऽसि॒ दिशो॑ दृह॒ योनि॑न्दृह प्र॒जान्दृ॑ह सजा॒तान॒स्मै यज॑मानाय॒ पर्यू॑ह 

###  टीका
9दक्षिणार्धमुपदधाति - धर्मेति ॥ धर्म धारकं दक्षिणतः पुरोडाशस्यासि । ध्रिञो मनिन् । अत्र तु प्रजननशक्तिः प्रजा ॥

## मन्त्रः
चित॑स्स्थ प्र॒जाम॒स्मै र॒यिम॒स्मै स॑जा॒तान॒स्मै यज॑मानाय॒ पर्यू॑ह 

###  टीका
10अन्यान्युपदधाति - चित इति ॥ चीयन्ते उपचीयन्ते इति चितः चितयः । यस्माच्चितः स्थ, तस्मादस्य यजमानस्य प्रजार्थं पर्यूहत परितश्चिनुत । प्रत्येकमभिधानादेकवचनम् । शिष्टं स्पष्टम् ॥

## मन्त्रः
भृगू॑णा॒मङ्गि॑रसा॒न्तप॑सा तप्यध्वम् 

###  टीका
11अङ्गारैरभिवासयति - भृगूणामिति ॥ भृगवोङ्गिरसश्च तपस्विनः प्रसिद्धाः । तेषां तपसा तप्यध्वं तप्तानि भवत । कर्मणि लकारः । 'देवतानामेव' (तै.ब्रा. 3.2.7) इत्यादि ब्राह्मणम् ॥
 

## मन्त्रः
यानि॑ घ॒र्मे क॒पालान्युपचि॒न्वन्ति॑ वे॒धसः॑ ।  
पू॒ष्णस्तान्यपि॑ व्र॒त इ॑न्द्रवा॒यू वि मु॑ञ्चताम् ॥ [11]   

###  टीका
12कपालानि विमुञ्चति - यानीति ॥ इष्टिसंस्थानकालभाविनोपि विमोकमन्त्रस्य प्रासङ्गिकमिहाम्नानम् । इयं चतुष्पदानुष्टुप् ; यणादेशाकरणेन प्रथमतृतीयौ पूरणीयौ । विधायको वेधाः अध्वर्युः । विध विधाने, असुन्प्रत्ययः (उ.सू. 664) । उञ्छादित्वात् (पा.सू. 6.1.160) अन्तोदात्तः, व्यत्ययेन बहुवचनम्, एको ह्यध्वर्युरुपदधाति । यानि कपालानि घर्मे अङ्गारे वेधसः उपचिन्वन्ति उपहितवन्तः । वर्तमानसामीप्ये लट् (पा.सू. 3.3.131) । तानि कपालानि इन्द्रवायू विमुञ्चताम्; ध्रुवमसीत्यादिमन्त्रैरुपहितानां तावेव विमोचकाविति भावः ।  
 'नोत्तरपदेनुदात्तादौ' (पा.सू. 6.2.142) इत्युभयपदप्रकृतिस्वरत्वे निषिद्धे समासान्तोदात्तत्वम् । किमुपधानं विमोकार्थं ? इत्यत आह - पूष्णः पोषकस्याग्नेः । उदात्तनिवृत्तिस्वरेण (पा.सू. 6.1.161) विभक्तेरुदात्तत्वम् । तस्य व्रते हविश्श्रपणलक्षणे कर्मणि अपीते समाप्ते इदानीं विमुञ्चतामिति । 'सं ते मनसा मनः' (तै.सं. 1.3.10) इत्यादिवदपीत्युपसर्गश्रुतेर्योग्यं क्रियापदमध्याह्रियते । उपचिन्वन्तीत्यत्र 'सतिशिष्टेपि विकरणस्वरो लसार्वधातुकस्वरं न बाधते' इति वचनाल्लसार्वधातुकाद्युदात्तत्वम् । 'चतुष्पदयर्चा' (तै.ब्रा. 3.2.7) इत्यादि ब्राह्मणम् ॥  
इति सप्तमोनुवाकः 

## मन्त्रः
सव्वँ॑पामि 

###  टीका
1पिष्टानि संवपति - समिति ॥ समित्येकीभावे; सह प्रक्षिपामि । सावित्रशेषश्चायम् । 'अग्नये जुष्टम्' (तै.सं. 1.1.4) इत्यपि लभ्यते ॥

## मन्त्रः
समापो॑ अ॒द्भिर॑ग्मत॒ समोष॑धयो॒ रसे॑न॒ स रे॒वती॒र्जग॑तीभि॒र्मधु॑मती॒र्मधु॑मतीभिस्सृज्यध्वम्  

###  टीका
2प्रणीता मदन्तीरानीयमानाः प्रतिमन्त्रयते - समाप इति वस्वष्टवस्वादित्यपदया उपरिष्टाद्बृहत्या ॥
आपः प्रणीतालक्षणाः, अद्भिर्मदन्तीलक्षणाभिः, समग्मत सङ्गच्छन्ताम् । 'ऊडिदम्' (पा.सू. 6.1.171) इत्यादिना असर्वनामस्थानविभक्तेरुदात्तत्वम् । 'छन्दसि लुङ्लङ्लिटः' (पा.सू. 3.4.6) इति लङ्, 'समो गम्यृच्छिभ्याम्' (पा.सू. 1.3.29) इत्यात्मनेपदम्, 'बहुळं छन्दसि' (पा.सू. 2.4.73) इति शपो लुक्, 'आत्मनेपदेष्वनतः' (पा.सू. 7.1.5) इत्यदादेशः । यद्वा - तेनैव लुङ्, 'मन्त्रे घस' (पा.सू. 2.4.80) इत्यादिना च्लेर्लुक्, 'गमहन' (पा.सू. 6.4.98) इत्युपधालोपः । किञ्च, ओषधयः पिष्टलक्षणाः रसेनानीयमानेन द्विप्रकारेण रसेन जलेन सङ्गच्छन्ताम् । ओषा धीयन्त आस्वित्योषधयः । दासीभारादित्वात् (पा.सू. 6.2.42) पूर्वपदप्रकृतिस्वरत्वम्, ओषशब्दो घञन्त आद्युदात्तः, 'कर्मण्यधिकरणे च' (पा.सू. 3.3.93)इति दधातेः किप्रत्ययः । एवं परोक्षवदभिधायेदानीं प्रत्यक्षवदुच्यते - रेवतीः रेवत्यः धनवत्यः सर्वधनकारणत्वात् । 'रयेर्मतौ बहुलम्' (पा.सू. 6.1.37 वा 6) इति सम्प्रसारणम्; 'वा छन्दसि' (पा.सू. 6.1.106) इति पूर्वसवर्णदीर्घत्वम्, ह्रस्वनुड्भ्यां मतुप्' (पा.सू. 6.1.176) इत्यत्र 'रेशब्दाच्चोपसङ्ख्यानम्' (पा.सू. 6.1.176 वा 1) इति मतुप उदात्तत्वं, वत्त्वं च । ईदृश्यो यूयं जगतीभिस्संसृज्यध्वं संसृष्टा भवत । कर्मणि लकारः । जगतीभिः जङ्गमस्वभावाभिः । 'वर्तमाने पृषद्बृहन्महज्जगच्छतृवत्' (उ.सू. 241) इति गमेरतिप्रत्ययः, मकारलोपः, द्विर्वचनं च निपात्यते, 'उगितश्च' (पा.सू. 4.1.6) इति ङीप्, 'अभ्यस्तानामादिः' (पा.सू. 6.1.189) इत्याद्युदात्तत्वम् । शतृवद्भावेन लसार्वधातुकत्वात् (पा.सू. 6.1.186) प्रत्ययस्यानुदात्तत्वम् । तथा मधुमतीः मधुमत्यः मधुरा यूयं मधुमतीभिस्संसृज्यध्वम् । एतदुक्तं भवति - हे आपः रेवत्यो मधुमत्यश्च यूयं जगतीभिर्मधुमतीभिश्च ओषधीभिस्संसृज्यध्वम्, इति । 'आपो वा ओषधीर्जिन्वन्ति' (तै.ब्रा. 3.2.8) इत्यादि, 'आपो वै रेवतीः' (तै.ब्रा. 3.2.8) इत्यादि च ब्राह्मणम् ॥

 ## मन्त्रः
अद्भ्य परि॒ प्रजा॑तास्स्थ॒ सम॒द्भि पृ॑च्यध्व॒म् 

###  टीका
3अपः परिप्लावयति - अद्भ्य इति गायत्र्यैकपदया यजुरन्तया ॥ हे ओषधयः यूयं अद्भ्यः परिप्रजाताः अद्भ्य एव सर्वास्सम्भूताः । यस्मादेवं स्थ, तस्मादाभिरद्भिस्सम्पृच्यध्वं सम्पृक्ता भवत । कर्मणि लकारः । अद्भिस्सम्पर्केण युष्माकमभिवृद्धिरिति । 'यथा सुवृष्टे' (तै.ब्रा. 3.2.8) इत्यादि ब्राह्मणम् । 'ऊडिदम्' (पा.सू. 6.1.171) इत्यादिना अद्भ्यो विभक्तेरुदात्तत्वम् । प्रकृष्टा जाताः प्रजाता इति प्रादिसमासः प्राचार्यवत् । गतित्वाभावात् अव्ययपूर्वपदप्रकृतिस्वरत्वम् (पा.सू. 6.2.2) । यद्वा अन्तर्भावितण्यर्थात् कर्मणि निष्ठायां 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ॥
 
## मन्त्रः
जन॑यत्यै त्वा॒ सय्यौँमि

###  टीका
4आलोडयति - जनयत्या इति ॥ जनयत्यै प्रजानां जननाय त्वां संयौमि मिश्रीकरोमि । 'अमेरतिः' (उ.सू. 499) इति विधीयमानोऽतिप्रत्ययो बहुलवचनाज्जनेर्ण्यन्तादपि भवति । 'छन्दस्युभयथा' (पा.सू. 3.4.117) इति तस्य सार्वधातुकत्वात् णिलोपाभावः ॥

 
## मन्त्रः
अग्नये त्वा॒ अग्नीषोमाभ्याम् 

###  टीका
5व्यूह्याभिमृशति - अग्नय इति ॥ अग्न्यर्थं त्वामभिमृशामीति शेषः ॥

## मन्त्रः
अग्नीषोमाभ्याम् 

###   टीका
6अग्नीषोमाभ्यामित्यत्र त्वेत्यनुषज्यते । पूर्ववच्छेषः । अभिमर्शेन चान्यस्माद्व्यावृत्तिः क्रियते ॥
 
## मन्त्रः
म॒खस्य॒ शिरो॑ऽसि 

###  टीका 
7पिण्डं करोति - मखस्य शिरोसीति ॥ यज्ञो वै मखः (तै.ब्रा. 3.2.8), तस्य शिरः मुख्यमङ्गमसि, प्राधान्यात् ॥
 
## मन्त्रः
घ॒र्मो॑ऽसि वि॒श्वायुः॑ (रु॒-शोधितम्)

###  टीका
8अधिश्रयति - घर्म इति ॥ घर्मः प्रवर्ग्य आदित्यो वा, स एवासि, उष्णत्वात् । विश्वमायुर्येन क्रियत इति विश्वायुः, विश्वायुर्नामासि । । 'बहुव्रीहौ विश्वं संज्ञायां' (पा.सू. 6.2.106) इति पूर्वपदान्तोदात्तत्वम् ॥
 
## मन्त्रः
 (रु॒-शोधितम्)उरु प्र॑थस्वो॒रु ते॑ य॒ज्ञप॑ति प्रथता॒म्

###  टीका
9प्रथयति - उर्विति ॥ उरु यथा भवति तथा प्रथस्व । यज्ञपतिः यजमानः अनेन तवोरुप्रथनेन उरु प्रथतां पश्वादिभिः । 'पत्यावैश्वर्ये' (पा.सू. 6.2.18) इति पूर्वपदप्रकृतिस्वरत्वम् ॥
 
## मन्त्रः
त्वच॑ङ्गृह्णीष्व

###  टीका
10श्लक्ष्णीकरोति - त्वचमिति ॥ त्वचं गृह्णीष्व त्वचा अतिश्लक्ष्णतनूर्भव । 'सर्वमेवैनꣳ सतनुम्' (तै.ब्रा. 3.2.8) इत्यादि ब्राह्मणम् ॥
 
###  टीका

11पर्यग्नि करोति - अन्तरितमिति यजुरादिकयैकपदया गायत्र्या ॥
 
## मन्त्रः
अन्तरि॑त॒॒ रख्षो॒ऽन्तरि॑ता॒ अरा॑तयः

###  टीका 

अन्तरितं तिरोहितमपनीतं । 'अन्तरपरिग्रहे' (पा.सू. 1.4.65) इति गतिसंज्ञिकत्वात् 'गतिरनन्तरः' इति पूर्वपदप्रकृतिस्वरत्वम् । व्याख्यातमन्यत् (तै.सं. 1.1.2) । 'घर्मो वा एषोऽशान्तः' (तै.ब्रा. 3.2.8) इत्यादि ब्राह्मणम् ॥
 
## मन्त्रः
दे॒वस्त्वा॑ सवि॒ता श्र॑पयतु॒ वर्षि॑ष्ठे॒ अधि॒ नाके॒ऽग्निस्ते॑ त॒नुव॒म्माऽति॑ धा॒क् 

###  टीका
12श्रपयति - देव इति ॥ देवस्सविता सर्वस्य प्रेरकः त्वां श्रपयतु पक्वं करोतु । किमर्थं? - वर्षिष्ठे वृद्धतमे नाके सुखरूपे स्वर्गे निमित्ते । 'निमित्तात्कर्म(सं)योगे' (पा.सू. 2.3.36 वा 6) इति सप्तमी । नाके स्वर्गार्थं त्वां श्रपयतु । सप्तम्यर्थमेवाधिशब्दो द्योतयति । 'अधिपरी अनर्थकौ' (पा.सू. 1.4.93) इति कर्मप्रवचनीयसंज्ञा । यद्वा - देवस्सविता त्वां श्रपयतु । कीदृशं? - वर्षिष्ठे अधिनाके, योयं दिवि नाको नामाग्निः वृद्धतमो रक्षसां हन्ता तस्मिन्नधि तेनेश्वरेण रक्ष्यमाणं त्वां श्रपयतु । 'अधिरीश्वरे' (पा.सू. 1.4.97) इति कर्मप्रवचनीयत्वम् । 'यस्मादधिकं यस्य चेश्वरवचनं तत्र सप्तमी' (पा.सू. 2.3.9) इति स्वामिविशेषे द्योत्ये स्वामिविशेषात्सप्तमी, यथा 'अधिब्रह्मदत्ते पञ्चालः' इति । 'पुरोडाशं वा अधिश्रितम्' (तै.ब्रा. 3.2.8) इत्यादि ब्राह्मणम् ।  

किञ्च - अग्निस्ते तनुवं मातिधाक् कृशावस्थामतीत्य मा धाक्षीत् । दहेर्लुङि, च्लेस्सिचि, हलन्तलक्षणा वृद्धिः (पा.सू. 3.2.110, 3.1.44, 7.2.3), 'बहुळं छन्दसि' (पा.सू. 7.3.97) इतीडभावः, हल्ङ्यादिलोपसंयोगान्तलोपौ, घत्वचर्त्वभष्भावाः (पा.सू. 8.2.36, 8.4.55, 8.2.37) । 'तन्वादीनां छन्दसि बहुळम्' (पा.सू. 6.4.77 वा 1) इति तनोतेरुवङादेशः ॥
 
## मन्त्रः
अग्ने॑ ह॒व्य र॑ख्षस्व

###  टीका
13गार्हपत्यमभिमन्त्रयते - अग्न इति ॥ व्याख्यातम् (तै.सं. 1.1.4) ॥
 
## मन्त्रः
सम्ब्रह्म॑णा पृच्यस्व 

###  टीका
14भस्मनाभिवासयति - समिति ॥ ब्रह्मणा बृहता अनेन भस्मना संपृच्यस्व संपृक्तो भव हे पुरोडाश । पृचेः कर्मणि लकारः । 'मस्तिष्को वै पुरोडाशः' (तै.ब्रा. 3.2.8) इत्यादि ब्राह्मणम् । 'पशोर्वै प्रतिमा परोडाशः' (तै.ब्रा. 3.2.8) इति च ब्राह्मणम् ॥
 
## मन्त्रः
एक॒ताय॒ स्वाहा द्वि॒ताय॒ स्वाहा त्रि॒ताय॒ स्वाहा ॥ [12]  

###  टीका
15पात्रनिर्णेजनीरपो निनयति - एकतायेति ॥ एकतादयस्संज्ञाशब्दाः 'तत एकतोजायत' (तै.ब्रा. 3.2.8) इत्यादिब्राह्मणे प्रसिद्धाः तद्वाच्याः पित्रादयः अग्निष्वात्तादयः । तेभ्य इमा आहुतयस्सन्त्विति स्वयमेव सरस्वत्याह; न त्वहं मनुष्य इति । एकतोभिपातादस्यास्ति जन्मेत्येकतः । अर्श आदेराकृतिगणत्वादच्प्रत्ययः (पा.सू. 5.2.127) । 'तद्धितश्चासर्वविभक्तिः' (पा.सू. 1.1.38) इत्यव्ययत्वात् 'अव्ययानां भमात्रे टिलोपः' (पा.सू. 4.2.104 वा 2), अस्तिसामानाधिकरण्याभावेपि 'बहुळं छन्दसि' (पा.सू. 5.2.122) इति मत्वर्थीयो दृश्यते । यथा 'सोन्तर्वानभवत्' (तै.ब्रा. 2.2.9) इति । एवं द्वितस्त्रितोपि द्रष्टव्यः । 'देवा वै हविर्भृत्वाऽब्रुवन्' (तै.ब्रा. 3.2.8) इति ब्राह्मणम् ॥
 इत्यष्टमोनुवाकः  

## मन्त्रः
आद॑दे 

###  टीका
1स्फ्यमादत्ते - आदद इति ॥ सावित्र शेषोऽयम् (तै.सं. 1.1.4) ॥
 
## मन्त्रः
इन्द्र॑स्य बा॒हुर॑सि॒ दख्षि॑णस्स॒हस्र॑भृष्टिश्श॒तते॑जा 

###  टीका
2स्फ्यमनुमन्त्रयते - इन्द्रस्येति ॥ 'स्वाङ्गाख्यायामादिर्वा' (फि.सू. 9) इति दक्षिणशब्द आद्युदात्तः । बाहुर्विशेष्यते - सहस्रभृष्टिः अनेकपरिवारः(पाकः) (अनेकप्रकारं) शत्रूणां निवारकः(पीडकः) । शततेजाः बह्ववधानः तद्वत्त्वमपीति । उभयत्रापि 'बहुव्रीहौ प्रकृत्या पूर्वपदम्' (पा.सू. 6.2.1) इति पूर्वपदप्रकृतिस्वरत्वम् ॥
 
## मन्त्रः
वा॒युर॑सि ति॒ग्मते॑जा॒ 

###  टीका
3तीक्ष्णीकरोति - वायुरिति ॥ वायुरसि वायुरिव क्षिप्रकार्यसि । कुत इत्यत आह - तिग्मतेजाः तीक्ष्णदीप्तिः निशितधारत्वात् । तादृशो हि त्वमसि । पूर्ववत्प्रकृतिस्वरत्वम् ॥
 
## मन्त्रः
पृथि॑वि देवयज॒न्योष॑ध्यास्ते॒ मूल॒म्मा हि॑सिष॒म् 

###  टीका
4बर्हिः प्रहरति - पृथिवीति ॥ हे पृथिवि देवयजनि देवयागाधिकरणभूते, त्वदीयाया ओषध्याः मूलं मा हिंसिषम् । अनेन स्फ्यप्रहारेण न विनाशयामि । प्रथमस्यामन्त्रितस्य षाष्ठिकमाद्युदात्तत्वम् । 'नामन्त्रिते समानाधिकरणे' (पा.सू. 8.1.73) इति पूर्वस्याविद्यमानवत्त्वनिषेधाद्द्वितीयः पदात्परत्वान्निहन्यते । ओषधिशब्दस्य दासीभारादित्वात् पूर्वपदप्रकृतिस्वरत्वम् । ओषशब्दो घञन्त आद्युदात्तः । 'विषाद्वै नामासुरः' (तै.ब्रा. 3.2.9) इति ब्राह्मणं । तेन ब्राह्मणोक्तमेध्यत्वाभिप्रायं पृथिव्या देवयजनत्वम् । यथा 'मेध्यामेवैनां देवयजनीं करोति' (तै.ब्रा. 3.2.9) इति ॥
 
## मन्त्रः
 अप॑हतो॒ऽररु॑ पृथि॒व्यै 
 
###  टीका
5सतृणं पुरीषमादत्ते - अपहत इति ॥ अपहतः अपनीतः । 'गतिरनन्तरः' (तै.ब्रा. 6.2.49) इति पूर्वपदप्रकृतिस्वरत्वम् । 'अररुर्वै नामासुर आसीत्' (तै.ब्रा. 3.2.9) इत्यादिब्राह्मणप्रसिद्धः असुरविशेषोऽररुः, अरणशीलः गूढचारी । 'अर्तेररुः' (उ.सू. 528) इत्यरुप्रत्ययः । स इतः पृथिव्या अपहतः । अपादानस्य शेषत्वेन विवक्षायां षष्ठ्यर्थे चतुर्थी । 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् ॥
 
## मन्त्रः
व्र॒जङ्ग॑च्छ गो॒स्थानं 

###  टीका
6हरति - व्रजमिति ॥ व्रजन्त्यस्मिन्निति व्रजः । 'गोचरसंचर' (पा.सू. 3.3.119) इत्यादौ घप्रत्ययान्तो निपातितः । यस्मिन्प्रदेशे पांसवस्सङ्घीभूता उत्करभावमापद्यन्ते, तं देशं गच्छति । कीदृशं? - गोस्थानम् गोशब्दस्य प्रत्याश्रावणलक्षणस्य सम्बन्धि स्थानम् । 'छन्दाꣳसि वै व्रजो गोस्थानः' (तै.ब्रा. 3.2.9) इति ब्राह्मणम् । छन्दस्त्वेन तस्य स्तुतिः । तान्यपि हि गवां शब्दानां स्थानानि । कृदुत्तरपदप्रकृतिस्वरत्वम् । स्थानशब्दो लित्स्वरेणाद्युदात्तः (पा.सू. 6.1.193) । ननु 'मन्क्तिन् व्याख्यानशयन' (पा.सू. 6.2.151) इत्यादिना कृदुत्तरपदान्तोदात्तत्वेन भाव्यम् । तर्हि 'परादिश्छन्दसि बहुळम्' (पा.सू. 6.2.199) इत्युत्तरपदाद्युदात्तत्वं भविष्यति ॥
 
## मन्त्रः
वर्ष॑तु ते॒ द्यौः 

###  टीका
7वेदिं प्रत्यवेक्षते - वर्षत्विति ॥ ते तव स्फ्येन प्रहृतायाश्शान्त्यर्थं द्यौर्वर्षतु दिविष्ठपर्जन्यद्वारेण ॥
 
## मन्त्रः
बधा॒न दे॑व सवित पर॒मस्याम्परा॒वति॑ श॒तेन॒ पाशै॒र्योऽस्मान्द्वेष्टि॒ यञ्च॑ व॒यन्द्वि॒ष्मस्तमतो॒ मा मौ॒गप॑हतो॒ऽररु॑ पृथि॒व्यै दे॑व॒यज॑न्यै व्र॒जम् [13]
ग॒च्छ॒ गो॒स्थानँ॒व्वर्ष॑तु ते॒ द्यौर्ब॑धा॒न दे॑व सवित पर॒मस्याम्परा॒वति॑ श॒तेन॒ पाशै॒र्योऽस्मान्द्वेष्टि॒ यञ्च॑ व॒यन्द्वि॒ष्मस्तमतो॒ मा मौ॒गप॑हतो॒ऽररु॑ पृथि॒व्या अदे॑वयजनो व्र॒जङ्ग॑च्छ गो॒स्थानँ॒व्वर्ष॑तु ते॒ द्यौर्ब॑धा॒न दे॑व सवित पर॒मस्याम्परा॒वति॑ श॒तेन॒ पाशै॒र्योऽस्मान्द्वेष्टि॒ यञ्च॑ व॒यन्द्वि॒ष्मस्तमतो॒ मा [14] 
मौ॒ग॒ररु॑स्ते॒ दिव॒म्मा स्का॒न् 

###  टीका
8-16निवपति - बधानेति द्विपदया गायत्र्या यजुरन्तया ॥ हे देव सवितः सर्वस्य प्रेरक । परमस्यां परावति सुदूरेपि देशे स्थितं जनम् । 'उपसर्गाच्छन्दसि धात्वर्थे' (पा.सू. 5.1.118) इति वतिः । छान्दसश्चाडागमः । शतेन पाशैः बहुभिः पाशैः तं बधान अस्मिन्नुत्करे तं निश्चेष्टं स्थापय । कम्? - यः अस्मान् द्वेष्टि यं च वयं द्विष्मः तमस्माकं द्वेष्टारं द्वेष्यं च बधान । बद्धं तमस्मादुत्करात् मा मौक् मा मुचः । यद्वा - परमस्यां परावति परागतौ पराजये शतेन पाशैः अस्माकं द्वेष्टारं द्वेष्यं च बधान । बद्धं च तं, अस्मात्पराजयात् मा मौक् मा मुचः । यद्वा - परमस्यां परावति पराजये पराजयार्थं तस्मिन्नुत्करे बधान । बद्धं च तं मा मुचः उत्करात्पराजयाद्वा । मुचेर्लुङि व्यत्ययेन अङं बाधित्वा च्लेस्सिजादेशः, 'बहुलं छन्दसि' (पा.सू. 7.3.97) इतीडभावः, हलन्तलक्षणा वृद्धिः, हल्ङ्यादिसंयोगान्तलोपौ । द्वितीये पर्याये देवयजन्या इति पृथिव्या विशेषणम्, अपहत इत्यादौ प्रथमप्रहारेण देवयागयोग्यत्वस्यापादितत्वात् । तृतीये च पर्याये अदेवयजनत्वमसुरस्य विशेषणम्, यस्मिन्वेदिदेशमनुप्रविश्य शयाने तस्यां भुवि देवयजनं नास्ति; तेन अदेवयजनोऽसुरोपहत इति । नञ्समासे कृते अव्ययपूर्वपदप्रकृतिस्वरत्वम् । तृतीय एव शेषः 'अररुस्ते दिवं मास्कान्' इति । अत एवोत्करस्य योऽयमररुस्त्वयि बद्धः, स दिवं स्वर्गं मास्कान् मा गात् । स्कन्देर्लुङि हलन्तलक्षणा वृद्धिः, 'बहुळं छन्दसि' (पा.सू. 7.3.97) इतीडभावः, 'झलो झलि' (पा.सू. 8.2.26) इति सिचो लोपः, हल्ङ्यादिसंयोगान्तलोपौ । 'भ्रातृव्यो वा अररुः' (तै.ब्रा. 3.2.9) इत्यादि ब्राह्मणम् ॥
 
## मन्त्रः
वस॑वस्त्वा॒ परि॑गृह्णन्तु गाय॒त्रेण॒ छन्द॑सा रु॒द्रास्त्वा॒ परि॑गृह्णन्तु॒ त्रैष्टु॑भेन॒ छन्द॑साऽऽदि॒त्यास्त्वा॒ परि॑गृह्णन्तु॒ जाग॑तेन॒ छन्द॑सा

###  टीका
17 वेदिं परिगृह्णाति - वसव इति ॥ वसवः अष्टौ । अष्टाक्षरा गायत्री । ते च गायत्रेण छन्दसा त्वां दक्षिणतः परिगृह्णन्तु । एकादश रुद्राः । एकादशाक्षरा त्रिष्टुप् । ते एकादशाक्षरेण त्रैष्टुभेन छन्दसा त्वां पश्चात्परिगृह्णन्तु । द्वादश आदित्याः । ते द्वादशाक्षरेण जागतेन छन्दसा त्वामुत्तरतः परिगृह्णन्तु । 'छन्दसः प्रत्ययविधाने नपुंसके स्वार्थे उपसंख्यानम्' (पा.सू. 4.2.55 वा 1) इति गायत्रादिभ्यस्स्वार्थेऽण्प्रत्ययः । तत्र त्रिष्टुप्जगतीशब्दाभ्यां उत्सादित्वादञ् (पा.सू. 4.1.86), प्राग्दीव्यतीयत्वात् तस्योपसङ्ख्यानस्य । 'असुराणां वा इयमग्र आसीत्' (तै.ब्रा. 3.2.9) इत्यादि ब्राह्मणम् ॥
 
## मन्त्रः
 दे॒वस्य॑ सवि॒तुस्स॒वे कर्म॑ कृण्वन्ति वे॒धसः  
###  टीका
18खनति - देवस्येति द्विपदया गायत्र्या ॥ सवितुः सर्वप्रेरकस्य देवस्य सवे अनुज्ञायाम् अनुज्ञां लब्ध्वैव वेधसो विधायका ऋत्विजः कर्म कृण्वन्ति । यत एवं, तस्मादहमपि देवेन सवित्राऽनुज्ञात एव वेदिं खनामि । ततो मम नापराध इति । कृवि जिघांसायां, कृवि हिंसाकरणयोरित्यन्ये । 'धिन्विकृण्व्योर च' (पा.सू. 3.1.80) इत्युप्रत्ययः, 'अतो लोपः' (पा.सू. 6.4.48) । 'सवजवौ छन्दसि' (पा.सू. 3.3.56 वा 4) इति सवशब्दोऽजन्तत्वादन्तोदात्तः ॥
 
## मन्त्रः
ऋ॒तम॑स्यृत॒सद॑नमस्यृत॒श्रीर॑सि 

###  टीका
21-23उत्तरं परिग्राहं परिगृह्णाति - ऋतमसीति ॥ हे वेदे ऋतं सत्यं यज्ञो वा त्वमसि, तदाधारत्वात् । तदेवाह ऋतसदनमसीति । ऋतस्य सदनमसि गृहमसि । ऋतवादी ऋत्विक् यजमानो यज्ञो वा सीदत्यस्मिन्नित्यधिकरणे ल्युट्, कृदुत्तरपदप्रकृतिस्वरत्वम् । ऋतं श्रयति साधनत्वेनेति ऋतश्रीः । 'क्विब्वचि' (पा.सू. 3.2.178 वा 2) इत्यादिना क्विप्, दीर्घश्च, स एव स्वरः । दक्षिणतः पश्चादुत्तरतश्च त्रय एवैते परिग्रहे मन्त्राः । 'एतावती वै पृथिवी' (तै.ब्रा. 3.2.9) इत्यादि ब्राह्मणम् ॥
 
 ## मन्त्रः
धा अ॑सि स्व॒धा अ॑स्यु॒र्वी चासि॒ वस्वी॑ चासि पु॒रा क्रू॒रस्य॑ वि॒सृपो॑ विरफ्शिन्नुदा॒दाय॑ पृथि॒वीञ्जी॒रदा॑नु॒र्यामैर॑यञ्च॒न्द्रम॑सि स्व॒धाभि॒स्तान्धीरा॑सो अनु॒दृश्य॑ यजन्ते ॥ [15]

###  टीका
24समीकरोति - धा इति यजुरादिकया पुराकूरस्येत्यादिकया त्रिष्टुभा चतुष्पदया ॥ दधातीति धाः । 'क्विप् च' (पा.सू. 3.2.76) इति क्विप् । हविषामाधारस्त्वमसि । स्वधा अन्नं, स्वं पुरुषं दधातीति । 'आतोऽनुपसर्गे कः' (पा.सू. 3.2.3) कृदुत्तरपदप्रकृतिस्वरत्वम् । स्वधैव त्वमसि, तत्साधनत्वात् । 'ईषाअक्षादिषु च्छन्दसि प्रकृतिभावमात्रं वक्तव्यम्' (पा.सू. 6.1.127 वा 2) इति पदयोः सवर्णदीर्घत्वाभावः । उर्वी महती चासि । वस्वी वासहेतुश्चासि, पुरोडाशादिधनवत्त्वेन देवतानां धारकत्वात् । अत्र 'गुणवचनात् ङीबाद्युदात्तार्थम्' (पा.सू. 4.1.44 वा 1) इति वसुशब्दात् ङीप् । उरुशब्दात् ङीप् ङीष् वा; न कश्चन विशेषः । ङीप्यपि 'उदात्तयणो हल्पूर्वात्' (पा.सू. 6.1.174) इति नद्या उदात्तत्वेन भाव्यम् । अत्र 'चवायोगे प्रथमा' (पा.सू. 8.1.59) इति प्रथमा तिङ्विभक्तिर्न निहन्यते । 
अथ कुतोऽवगम्यते ईदृशी वेदिरिदानीमभूदिति तत्राह - पुरेति ॥ क्रूरस्याररुनाम्नोसुरस्य उत्करबद्धस्य विसृपः विसर्पणात् पुरा पूर्वमेव । 'सृपितृदोः कसुन्' (पा.सू. 3.4.17), व्यत्ययेन प्रथमा । पृथिवीं प्रथिताम् । जीरदानुः जीरोग्निः बुद्धिर्वा । 'जु' इति सौत्रो धातुः, तस्मात् 'जोरी च' (उ.सू. 191) इति रक्प्रत्ययः । जीरस्य दानुः दात्री जीरदानुः । 'दाभाभ्यां नुः' (उ.सू. 319) इति नुप्रत्ययः । 'अन्तोदात्तप्रकरणे मरुद्वृधादीनां छन्दस्युपसङ्ख्यानम्' (पा.सू. 6.2.106 वा 2) इति पूर्वपदस्यान्तोदात्तत्वम् । यद्वा - जीवनशीलाः जीराः । 'स्फायितञ्चि' (उ.सू. 178) इति रक्प्रत्ययो बहुलवचनात् जीवेरपि भवति । दानवः दातारः हविषां, यजमानाः । जीरा दानवो यस्यामिति बहुव्रीहौ पूर्वपदप्रकृतिस्वरत्वम् । ईदृशीं यां त्वां स्वधाभिरन्नैरोषधिविकारैस्सहितां उदादाय उत्क्षिप्य चन्द्रमसि ओषधीशे ऐरयन् स्थापितवन्तः यज्वानः । हे विरप्शिन्, वेद्यास्संबोधनम् । विविधं रपणं शब्दनं विरप्, उपांशुत्वादिभेदेन मन्त्राणामुच्चारणम् । तद्वन्तो विरप्शाः ऋत्विज उच्यन्ते । लोमादित्वाच्छः (पा.सू. 5.2.100) । तद्वति विरप्शिन् । छान्दसः स्त्रीप्रत्ययाभावः । तां तादृशीं त्वां चन्द्रमसि स्थापितां देवयजनीभूतामनुदृश्य अन्वीक्ष्य सैवेयमस्माभिस्संस्कृता वेदिरिति विज्ञाय, धीरासः प्रज्ञावन्तो यजमाना यजन्ते । 'आज्जसेरसुक्' (पा.सू. 7.1.50) । तस्माद्वयमपि तथैव विज्ञाय यजामः । यद्वा - हे विरप्शिन् वेदे, क्रूरस्याररुनाम्नोऽसुरस्य विसर्पणात्प्रागेव यां त्वामुदादाय चन्द्रमसि स्थिताभिस्स्वधाभिः अमृतैर्हेतुभिः जीरदानुभूतां पृथिवीमैरयन् प्रापयन्, तां तथाविधां त्वां अनुदृश्य धीरा यजन्ते । तस्माद्वयमपि तादृशीं त्वामवगम्य यजामः इति । दासीभारादित्वात् (पा.सू. 6.2.42) चन्द्रमसीति पदे पूर्वपदप्रकृतिस्वरत्वम्' । 'यदेवास्या अमेध्यम्' (तै.ब्रा. 3.2.9) इत्यादि ब्राह्मणम् ॥
इति प्रथमे नवमोनुवाकः  
