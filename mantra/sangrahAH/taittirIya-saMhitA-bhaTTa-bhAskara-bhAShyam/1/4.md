# अनुवाकः 1
##   मन्त्रः
आ द॑दे

###  टीका
1अतः परं ग्रहकाण्डं सोमार्षेयम् । उपांशुसवनं ग्रावाणमादत्ते - आदद इति ॥ ग्रावाणमिति शेषः । 'देवस्य त्वा' इति सावित्रोस्य शेषो व्याख्यात एव । 'देवस्य त्वा सवितुः प्रसव इति ग्रावाणमा दत्ते प्रसूत्यै' इत्यादि ब्राह्मणम् । 'पशवो वै सोमो व्यान उपांशुसवनः' इत्यादि च ॥

##   मन्त्रः
ग्रावास्यध्वर॒कृद्दे॒वेभ्यो॑ गम्भी॒रमि॒मम॑ध्व॒रङ्कृ॑ध्युत्त॒मेन॑ प॒विनेन्द्रा॑य॒ सोम॒॒ सुषु॑त॒म्मधु॑मन्त॒म्पय॑स्वन्तँव्वृष्टि॒वनिम्
 
### टीका
2तमभिमन्त्रयते - ग्रावासीति त्रिष्टुभा पञ्चपदया ॥ यथोक्तं 'चतुर्भिरष्टाक्षरैः द्वादशाक्षरेण चैकेन त्रिष्टुप्' इति । हे उपांशुसवन अध्वरकृत् अध्वरस्य यज्ञस्य कर्ता आभिषवद्वारेण संपादयिता ग्रावा त्वमसि । एवं नाम प्रशस्तोसि । यद्वा - अध्वरकृत्यात् स्तोतव्यस्त्वमसि । गृणातेः स्तुतिकर्मणः 'अन्येभ्योपि दृश्यते' इति क्वनिप्, आडागमः, इत्वाभावश्च दृशिग्रहणात् । गिरतेर्वा, गिरति सोममभिषवकाल इति । स त्वं देवेभ्यो देवार्थम् । षष्ठ्यर्थे वा चतुर्थी । देवानां सम्बन्धिनं गम्भीरं गहनमिमं प्रस्तुतमध्वरं कृधि सम्पादय । करोतेर्लोटि 'बहुलं छन्दसि' इति शपो लुक्, 'श्रुशृणुपॄकृवृभ्यश्छन्दसि' इति हेर्धिभावः, पादादिरपि व्यत्ययेन निहन्यते । तदर्थं किं क्रियतामित्यत आह - उत्तमेनोत्कृष्टेन पविना पवनेन शोधनेन अभिषवात्मना तत्कर्तृकेण । इन्द्राय इन्द्रार्थं सोमं सुषुतं सुष्ठु अभिमतं कृधीत्यत्रापि सम्बध्यते । 'गतिरनन्तरः' इति पूर्वपदप्रकृतिस्वरत्वम्, 'उपसर्गात्सुनोति' इति षत्वम् । यद्वा - इन्द्राय इन्द्रस्य यः पविर्वज्रः उत्तमस्तेन सोमं सुषुतं कुरु । तेनैव खल्विदं कृतं भवति, यत्त्वया क्रियत इति भावः । 'अच इः' इति पवतेरिप्रत्ययः । उत्तमशब्द उञ्छादिरन्तोदात्तः । सोमो विशेष्यते - मधुमन्तं मधुररसवन्तं स्वादुभूतम् पयस्वन्तं क्षीरवन्तम्, 'पयसा श्रीणाति' इति श्रवणात् । यद्वा - 'पयः पिबतेः प्यायतेर्वा' इति निर्वचनात् सेचनवन्तं वृद्धिमन्तं वा । उभयत्राप्यसुनि पीभावः । वृष्टिवनिं यागसाधनद्वारेण वृष्टेर्दातारं सम्भक्तारं वा । 'छन्दसि वनसन' इतीन्प्रत्ययः, कृदुत्तरपदप्रकृतिस्वरत्वम् ॥

##   मन्त्रः
इन्द्रा॑य त्वा वृत्र॒घ्ने

###  टीका
3तमभिमिमीते राजानम् - इन्द्राय त्वेति । इन्द्राय त्वा वृत्रघ्ने वृत्रमसुरं हतवते त्वा सोमं मिमे इति शेषः । 'ब्रह्मभ्रूण' इति क्विप्, उदात्तनिवृत्तिस्वरेण विभक्तेरुदात्तत्वम् ॥

##   मन्त्रः
इन्द्रा॑य त्वा वृत्र॒तुरे 

###  टीका
4द्वितीयं मिमीते - इन्द्राय त्वा वृत्रतुर इति ॥ तुर त्वरणे, वृत्रं बाधितवत इत्यर्थः । 'बहुलं छन्दसि' इति क्विप्, कृदुत्तरपदप्रकृतिस्वरत्वम् ॥

##   मन्त्रः
इन्द्रा॑य त्वाऽभिमाति॒घ्ने 

###  टीका
5तृतीयं मिमीते - इन्द्राय त्वाभिमातिघ्न इति ॥ अभिमातिः पाप्मा, तस्य हन्त्रे । द्वितीयवत्प्रत्ययः, प्रथमवत्स्वरः ॥

##   मन्त्रः
इन्द्रा॑य त्वाऽऽदि॒त्यव॑ते
###  टीका
6चतुर्थं मिमीते - इन्द्राय त्वादित्यवत इति ॥ आदित्यैस्तद्वते ॥

##   मन्त्रः
इन्द्रा॑य त्वा वि॒श्वदेव्यावते

###  टीका
7पञ्चमं मिमीते - इन्द्राय त्वा विश्वदेव्यावते इति ॥ विश्वे देवा एव विश्वदेव्याः । स्वार्थिको यत्, 'मन्त्रे सोमाश्व' इति दीर्घः, मरुद्वृधादित्वात् पूर्वपदान्तोदात्तत्वम् । यद्वा - देवार्हं देव्यं, 'छन्दसि च' इति यत्प्रत्ययः । देवेषु वा साधु देव्यम्, विश्वं देव्यं येषामिति विश्वदेव्याः देवविशेषाः, तद्वते । 'बहुव्रीहौ विश्वं संज्ञायाम्' इति पूर्वपदान्तोदात्तत्वम् । 'इन्द्राय त्वेन्द्राय त्वेति मिमीते' इत्यादि ब्राह्मणम् ॥

##   मन्त्रः
श्वा॒त्रास्स्थ॑ वृत्र॒तुरो॒ राधो॑गूर्ता अ॒मृत॑स्य॒ पत्नी॒स्ता दे॑वीर्देव॒त्रेमँय्य॒ज्ञन्ध॒त्तोप॑हूता॒स्सोम॑स्य पिब॒तोप॑हूतो यु॒ष्माकम् [1]  सोम॑ पिबतु 

###  टीका
8तं राजानं होतृचमसीयाभिरुपसृजति सोमेव [च] नयति - श्वात्रास्स्थेति ॥ श्वात्रास्स्थ आशुत्राः स्थ आशु त्रायकाः स्थ, आशु वा अभिमतसम्पादने वर्तमानाः स्थ । यूयं हे हातृचमसीया आपः । आशुपूर्वात्त्रायतेः 'आतोनुपसर्गे कः' । अततेर्वा औणादिकस्रप्रत्ययः । कृदुत्तरपदप्रकृतिस्वरत्वम् । वृत्रतुरः वृत्रमसुरं बाधितवत्यः । राधोगूर्ताः राधोन्नम् सोमलक्षणम्, तस्मिन् गूर्तमुद्योगो यासां ता राधोगूर्ताः तत्सम्पादनायोद्युक्ता इत्यर्थः । गुरी उद्यमने, भावे निष्ठा, 'श्वीदितो निष्ठायाम्' इतीट्प्रतिषेधः, 'हलि च' इति दीर्घः, 'नसत्तनिषत्तानुत्तप्रतूर्तसूर्तगूर्तानि छन्दसि' इति नत्वाभावः । अमृतस्य मृतिरहितस्य सोमस्य, अमृतत्वस्य वा पत्न्यः पालयित्र्यः । 'पत्युर्नो यज्ञसंयोगे' इति नकारः । ताः पत्नीः । 'वा छन्दसि' इति पूर्वसवर्णदीर्घत्वम् । या यूयमीदृश्यः स्थ, ताः हे देवीः देव्यः देवनादिगुणयुक्ताः । पूर्ववद्दीर्घत्वम् । इमं यज्ञं देवत्रा देवेषु धत्त स्थापयत । 'देवमनुष्य' इति त्राप्रत्ययः । किञ्च, उपहूताः उपयामत्वं चापि क्वचिदपवादत्वेनोपदिष्टास्तैः [?] देवैरभ्यनुज्ञाताः यूयं सोमस्य पिबत । क्रियाग्रहणेन सम्प्रदानत्वात् 'चतुर्थ्यर्थे बहुलं छन्दसि' इति षष्ठी । सोप्युपहूतो युष्माकं पिबतु युष्मान्पिबतु । 'गतिरनन्तरः' इति पूर्वपदप्रकृतिस्वरत्वम् । 'एष वा अपां सोमपीथो य एवं वेद नाप्स्वार्तिमार्छति' इति ब्राह्मणम् ॥

##   मन्त्रः 
 +++(अत्र मन्त्रविभागः परिशीलनीयः -सम्पादकस्य लेखः)+++
यत्ते॑ सोम दि॒वि ज्योति॒र्यत्पृ॑थि॒व्याँ य्यदु॒राव॒न्तरि॑ख्षे॒ 
तेना॒स्मै यज॑मानायो॒रु रा॒या कृ॒ध्यधि॑ दा॒त्रे वो॑चः 

###  टीका
9सोमं प्रयौति - यत्त इति चतुष्पदया सतोबृहत्या दशाक्षरयुता युक्पादया । सतःपङ्क्त्या वा द्वादशाक्षरयुगयुक्पादया ॥ हे सोम तव यद्दिवि ज्योतिः, यच्च पृथिव्याम्, यच्चोरौ विस्तीर्णे अन्तरिक्षे तेन राया तव धनभूतेन तेजसास्मै यजमानाय उरु कृधि भूरि देहि । यद्वा - इदं कर्म उरु विस्तीर्णं कुरु । यद्वा - इदं कर्म, राया धनेन उरु कुरु कुरुष्वेति भावः । 'ऊडिदम्' इति रैद्युभ्यां विभक्तेरुदात्तत्वम् । 'उदात्तयणः' इति दातृ पृथिवीभ्याम् । किञ्च, दात्रे इन्द्राय इमं यजमानम्, इदं वा कर्म, आधिक्येन वोचः ब्रूहि सर्वयजमानानामधि उपरि यजमानानामयं यजमान इति, सर्वयागानामुपर्ययं याग इति वा, इन्द्राय निवेदय । यद्वा - यजमानायोरु कृधीत्युक्तम्, कस्मात्पुनरेवं क्रि यत इत्याह - दात्रे चरुपुरोडाशदीनि देवेभ्यो ददते धार्मिकाय यजमानाय अधिब्रूहि अधिकं ब्रूहि एतत्पक्षपातेन ब्रूहि । यद्वा - स्वामित्वेन वचन मधिवचनं तत् सर्वदा कुर्वस्मै यजमानाय । 'बहुलं छन्दस्यमाङ्योगेपि' इत्यडभावः, 'छन्दसि लुङ्लङ्लिटः' इति लुङ् । यद्वा - द्युप्रभृतिषु स्थितं तेज एकत्र सम्भृत्य तेन यजमानस्याभिमतं साधयेति । तत्सर्वथैव मया क्रि यत इति यजमानाय ब्रूहि । अध्यागच्छेत्यादिवदधिरनर्थकः । 'एभ्य एवैनं लोकेभ्यस्सम्भरति' इति ब्राह्मणम् ॥

##   मन्त्रः
धिष॑णे वी॒डू स॒ती वी॑डयेथा॒मूर्ज॑न्दधाथा॒मूर्ज॑म्मे धत्त॒म्मा वा॑ हिसिष॒म्मा मा॑ हिसिष्टम्

###  टीका
10अधिषवणफलकेभिमृशति - धिषणे इति त्रिपदया विराजा । हे धिषणे सोमं चर्म वा धारयितुं धृष्टे । 'धृषेर्धिष च संज्ञायाम्' इति क्युप्रत्ययः, आमन्त्रिताद्युदात्तत्वम् । ईदृश्यौ अधिषवणफलके युवां वीदू विष्टब्धे दृढे अपि सती सत्यौ । 'वा छन्दसि' इति पूर्वसवर्णदीर्घत्वम् । वीडयेथामात्मानं संस्तम्भयतं दृढं कुरुतं, यथाभिषवकाले अभिघातेन युवयोर्विश्लेषो न भवति तथा कुरुतम् । वीडुशब्दाद्दृढवाचिनः 'तत्करोति' इति णिच् । किञ्च, ऊर्जं रसं सोमलक्षणं दधाथां धारयतम् । किञ्च, ऊर्जं बलं मे मह्यं धतं दत्तम्, यजमानस्य यागं साधयितुमविनष्टं कुरुतमित्यर्थः । किञ्च, मा वां हिंसिषं अभिषवकालेभिघातेन युवयोर्हिंसाम्मा कार्षम् । अत एव मामपि युर्वां मा हिंसिष्टम् ॥

##   मन्त्रः
प्रागपा॒गुद॑गध॒राक्तास्त्वा॒ दिश॒ आ धा॑व॒न्त्वम्ब॒ नि ष्व॑र ।  

###  टीका
11होतृचमसेंशून्परिप्लावयति - प्रागिति ॥ प्राञ्चतीति प्राक् प्राची दिक् । ऋत्विगादिना क्विन्प्रत्ययः, वस्तुत्वेन विवक्षितत्वान्नपुंसकत्वम्, 'अनिगन्तोञ्चतावप्रत्यये' इति पूर्वपदप्रकृतिस्वरत्वम् । अपाक् प्रतीची । पूर्ववत्प्रत्ययस्स्वरश्च । उदक् उदीची । पूर्ववत्प्रत्ययस्स्वरश्च । अधराक् अधोदिक् । पूर्ववत्प्रत्ययः, कृदुत्तरपदप्रकृतिस्वरत्वम् । प्रदर्शनार्थं चासामुपादानमन्यासामपि । एवंप्रकारा या दिशस्तास्सर्वास्त्वामाधावन्तु त्वत्समीपं गच्छन्तु । हे सोम ताभिरागताभिस्तत्स्थास्त्वदीया अंशवः सर्व एव समागता भवन्ती त्यभिप्रायः । 'सोमो वै राजा दिशोभ्यध्यायत् स दिशोनु प्राविशत्' इत्यादि ब्राह्मणम् ॥ किञ्च, अम्ब हे मातृस्थानीय सोम । 'अम्बार्थनद्योर्ह्वस्वः' । लतामन्त्रणं वा । निष्वर अंशुभ्यो रसात्मना निर्गच्छ । सुषामादित्वात्षत्वम् । 'अम्ब निष्वरेत्याह कामुका एनं स्त्रियो भवन्ति य एवं वेद' इति ब्राह्मणम् ॥

##   मन्त्रः
यत्ते॑ सो॒मादाभ्य॒न्नाम॒ जागृ॑वि॒ तस्मै॑ ते सोम॒ सोमा॑य॒ स्वाहा ॥ [2]  

###  टीका
12राजन्येव षण्णामंशूनां द्वौद्वावंशू अपिसृजति प्रक्षिपति - यत्ते +++( सोमादाभ्यम् इति साधु--सम्पादकस्य लेखः)+++ सामोदाभ्यमिति द्विपदया विराजा ॥ 
हे सोम यत्ते नामाभिधानम् । कीदृशं? अदाभ्यमनुपहिंस्यम् । दभिः प्रकृत्यन्तरमस्तीत्याहुः, 'दभेश्चेति वक्तव्यम्' इति ततो ण्यत्, अव्ययपूर्वपदप्रकृतिस्वरत्वम् । जागृवि जागरणशीलं पापनिर्हरणादौ । 'जॄशॄस्तॄजागृभ्यः क्विन्' इति क्विन्प्रत्ययः । 'जाग्रोविचिण्णल्ङित्सु' इति प्रतिप्रसूय गुणः प्रतिषिध्यते । यदीदृशं तस्मै ते तवैवासाधारणाय नाम्रे स्वाहा स्वाहुताविमावंशू स्याताम् । किं पुनस्तन्नामेत्याह - सोमाय सोमेत्येवंरूपाय । स्वरूपप्रधानोयं शब्दो विशेषणत्वात् । कथमस्यैतन्नामेति यो ब्रूयात्तं प्रति नामत्वाभिव्यक्तये पुनरपि तेनैव राजामन्त्र्यते सोमेति । अयं भावः - 'घ्नन्ति वा एतत्सोमं यदभिषुण्वन्ति' इत्यभिषुतं राजानं नामैतज्जह्यात् कपालावस्थायां घटमिव घटशब्दः ; ततश्च 'प्राणा वा अंशवः पशवस्सोमः' इति सोमे अंशुहीने पशवः प्राणहीनास्स्युः ; तस्मात् 'अंशूनपगृह्णाति त्रायत एवैनम्' इति प्राणभूता अंशवः प्रथमं गृह्यन्ते ; तस्यैवा भिषूयमाणस्य सङ्घातस्याप्राणत्वप्रसङ्गात्, तन्मा भूदिति द्वौद्वावंशू अपिसृज्येते । एवं च सत्ययं प्राणवान्भवति सोमशब्दश्चैनं न जहाति, पशवश्च प्राणवन्तो भवन्तीति । प्राणभूताभ्यामंशुभ्यां सहाभिषुतत्वात्, अभिषुतस्यापि सोमशब्दवत्त्वात् अभिषुतमपि सोमशब्दो न जहातीति । सोमाय स्वाहेति, 'नमस्स्वस्तिस्वाहा' इत्यादिना चतुर्थी । यथाग्न्यादीनां स्वाहाकारेण स्थितिरेवमस्यापि तादर्थ्ये चतुर्थी वा , सोमाय सोमशब्दस्थित्यर्थं एतौ प्रक्षिप्येते इति । ततश्च विभक्तिसंयोगात्स्वाहेत्यागन्तः (?) । द्वाभ्यामेव च प्राणवत्त्वस्य सिद्धेः द्वौद्वावेवांशू प्रक्षिप्येते । तस्माद्द्वावेव पशूनां चक्षुरादयः प्राणाः । अत्रांशूनामवग्रहणप्रदेशे महाभिषवकालभाविनोपिसर्जनमन्त्रस्य प्रासङ्गिकमाम्नानम्, यथोपधानप्रदेशे 'यानि घर्मे' इति कपालविमोकमन्त्रस्य ॥

इति चतुर्थे प्रथमः ॥  

# अनुवाकः 2
##   मन्त्रः   
वा॒चस्पत॑ये पवस्व वाजिन् 

###  टीका
1उपांशुग्रहं गृह्णाति । 'प्राणो वा एष यदुपांशुः' इत्यादि ब्राह्मणम् । अयं च त्रिर्हस्तेन गृह्यते । ' ब्रह्मवादिनो वदन्ति कस्मात्सत्यात्त्रयः पशूनां हस्तादानाः' इत्यादि ब्राह्मणम् । तत्र प्रथममष्टकृत्वोभिषुतं प्रथमाभ्यामंशुभ्यामन्तर्धाय उपांशुं गृह्णाति - वाचस्पतय इति ॥ वाचस्पतिः प्राणः, वाचः प्रापकत्वात् । 'षष्ठ्याः पतिपुत्र' इति विसर्जनीयस्य सत्वम् । वाचस्पतय इति 'सावेकाचः' इति षष्ठ्या उदात्तत्वम् । तदर्थं हे सोम पवस्व आभ्यामंशुभ्यामात्मानं शोधय । हे वाजिन् वेगवन् निस्सरणे । यद्वा - अन्नवन् यागद्वारेण । 'अरुणो ह स्माहौपवेशः' इत्यारभ्य 'प्रातस्सवनमेव तेनाप्नोति' इति ब्राह्मणम्, 'ब्रह्मवादिनो वदन्ति पवित्रवन्तोन्ये ग्रहा गृह्यन्ते' इत्यारभ्य 'वाचैवैनं पवयति' इत्यन्तं च, 'षड्भिरंशुभिः पवयति' इत्यादि च ॥

##   मन्त्रः
वृषा॒ वृष्णो॑ अ॒॒शुभ्या॒ङ्गभ॑स्तिपूतः

###  टीका
2एकादशकृत्वोभिषुतं मध्यमाभ्यामन्तर्धाय द्वितीयं गृह्णाति- वृषा वृष्ण इति ॥ हे सोम वृषा वर्षिता उत्पादकस्त्वमभीष्टानाम् । 'कनिन्युवृषि' इत्यादिना कनिन्प्रत्ययः । स एवं वृष्णस्तवैवांशुभ्यां पवस्वात्मानं गभस्तिपूतः गभस्तिभिरंशुभिः पूर्वमेव पूतश्शोधितस्सन् इदानीमंशुभ्यां पवस्वेति । 'तृतीया कर्मणि' इति पूर्वपदप्रकृतिस्वरत्वम् । 'वृष्णो ह्येतावंशू' इत्यादि ब्राह्मणम्, 'एकादशकृत्वो द्वितीयम्' इत्यादि च ॥
##   मन्त्रः
दे॒वो दे॒वानाम्प॒वित्र॑मसि॒ येषाम्भा॒गोऽसि॒ तेभ्य॑स्त्वा 

###  टीका
3द्वादशकृत्वोभिषुतमुत्तमाभ्यामन्तर्धाय तृतीयं गृह्णाति - देवो देवानामिति ॥ हे सोम देवो देवनादिगुणयुक्तस्त्वं देवानां पावित्रं पावनकारणमसि । 'पुवस्संज्ञायां' इतीत्रप्रत्ययः । त्वं हि देव एव सन् देवानां पवित्रमसीति भावः । केषाम्? येषां त्वं देवानां भागोसि तेषां पवित्रमसि । भज्यत इति भागः, कर्मणि घञ्, 'कर्षात्त्वतः' इत्यन्तोदात्तत्वम् । तस्मात्तेभ्यस्त्वां गृह्णामीति शेषः । त्वं चाभ्यामंशुभ्यां पवस्वात्मानमिति सम्बध्यते । 'देवो ह्येष सन् देवानां पवित्रम्' इत्यादि ब्राह्मणम् । 'द्वादशकृत्वस्तृतीयं' इत्यादि च ॥

##   मन्त्रः
स्वाङ्कृ॑तोऽसि

###  टीका
4प्रतिप्रस्थातुर्हस्ताद्गृहमादत्ते - स्वां कृतोसीति ॥ स्वीकृतोसीत्यर्थः । अस्वस्स्वो भवतीति स्वाम्, च्विः, ईत्वापवाद आम्भावश्छान्दसः । 'ऊर्यादिच्विडाचश्च' इति गतित्वात् 'गतिरनन्तरः' इति पूर्वपदप्रकृतिस्वरत्वम् । 'प्राणमेव स्वमकृत' इति ब्राह्मणम् ॥

##   मन्त्रः
मधु॑मतीर्न॒ इष॑स्कृधि

###  टीका
5ग्रहमवेक्षते - मधुमतीरिति ॥ मधुमत्यः मधुररसाः इषः अन्नानि नः अस्माकं कृधि कुरु । मधुमतीः कुर्विति वा । प्राणात्मना ग्रह उच्यते, 'प्राणो वा एष यदुपांशुः' इति चाभेदं प्रतिपादयति । 'सर्वमेवास्मा इदं स्वदयति' इति ब्राह्मणम् । करोतेर्लोटि 'बहुलं छन्दसि' इति शपो लुक् । ' श्रुश्रुणुपॄकृवृभ्यश्छन्दसि' इति हेर्धिभावः । 'कः करत्' इत्यादिना विसर्जनीयस्य सत्वम् ॥

##   मन्त्रः
विश्वेभ्यस्त्वेन्द्रि॒येभ्यो॑ दि॒व्येभ्य॒ पार्थि॑वेभ्यः 

###  टीका
6एनमूर्ध्वमुन्मार्ष्टि - विश्वेभ्य इति ॥ विश्वेभ्यः इन्द्रियेभ्य इन्द्रेणेश्वरेण सृष्टेभ्यः । 'इन्द्रियमिन्द्रलिङ्गम्' इत्यादौ निपात्यते । के पुनस्ते ? देवा मनुष्याश्च । 'उभयेष्वेव देवमनुष्येषु प्राणान्दधाति' इति ब्राह्मणम् । तानेवाह – दिव्येभ्यः पार्थिंवेभ्य इति । दिवमर्हन्तीति दिव्याः । 'छन्दसि च' इति यत्प्रत्ययः । पृथिव्यां भवाः पार्थिवाः । 'पृथिव्या ञाञौ' इत्यञ्प्रत्ययः । एतेभ्यस्त्वामुपांशुग्रहं प्राणभूतमुन्मार्ज्मीति शेषः । एतेषां प्राणस्थित्यर्थं, यदाह 'उभयेष्वेव देवमनुष्येषु प्राणान्दधाति' इति । यद्वा - इन्द्रियशब्देन चक्षुरादीनामधिपतय आदित्यादय उच्यन्ते । तत्र दिव्यानि ज्ञाने न्द्रियाणि, पार्थिवानि कर्मेन्द्रियाणि, तदर्थं त्वामुन्मार्ज्मीति ॥

##   मन्त्रः
मन॑स्त्वाष्टु 

###  टीका
7तमादायोत्तिष्ठति - मनस्त्वाष्ट्विति ॥ मननधर्मा प्राणो मन इत्युच्यते । सूर्यार्त्मना हे ग्रह मनस्त्वा त्वामष्टु अश्नुभ्यां व्याप्नोतु । अश्नोतेर्व्यत्ययेन परस्मैपदम्, 'बहुलं छन्दसि' इति शपो लुक्, व्रश्चादिना षत्वम् । 'मनस्त्वाष्ट्वित्याह मन एवाश्नुते' इत्यादि ब्राह्मणम् ॥

##   मन्त्रः
उर्व॑न्तरि॑ख्ष॒मन्वि॑हि

###  टीका
8आहवनीयं प्रति गच्छति - उर्विति ॥ व्याख्यातम् । 'अन्तरिक्षदेवत्यो हि प्राणः' इत्यादि ब्राह्मणम् ॥

##   मन्त्रः
स्वाहा त्वा सुभव॒स्सूर्या॑य

###  टीका
9जुहोति - स्वाहा त्वेति ॥ हे ग्रह उपांशो त्वा त्वां स्वाहा स्वाहुतं करोमीति शेषः । हे सुभवः हे प्राणात्मक, उक्तं हि - 'प्राणो वा एष यदुपांशुः' इति । तत्र स्वस्मादात्मनो जाताः स्वभवसः प्राणाः । 'गतिकारकयोरपि' इति भवतेरसुन् । 'प्राणा वै स्वभवसो देवाः' इति च ब्राह्मणम् । तत्र स्वभवसो देवान् सुभव इत्याचष्टे परोक्षत्वाय । 'तेष्वेव परोक्षं जुहोति' इत्यादि ब्राह्माणम् । तत्र पूर्वपदस्य सम्प्रसारणं, उत्तरपदस्य विभक्तिव्यत्ययः कृतः । सूर्याय प्राणानामात्मभूताय त्वां स्वाहुतं करोमीति ॥

##   मन्त्रः
दे॒वेभ्य॑स्त्वा मरीचि॒पेभ्यः॑ 

###  टीका
10ग्रहलेपं पाणिना मध्यमे परिधौ निमार्ष्टि - देवेभ्यस्त्वेति ॥ मरीचिशब्देन मरीचिमान् सूर्य उच्यते, यस्मै ग्रहः पूर्वं हुतः । 'लुगकारेकाररेफाश्च' इति मत्वर्थीयस्य लुक् । साहचर्याद्वोच्यते । मरीचिमत्सूर्यमण्डलं पान्ति रक्षन्तीति मरीचिपाः रश्मयः । 'आदित्यस्य वै रश्मयो देवा मरीचिपाः' इति ब्राह्मणम् । यद्वा - आदित्यस्य् मरीचिनैव विश्वं पान्ति तामेव पिबन्तीति वा मरीचिपाः देवविशेषाः । 'आदित्यस्व वै रश्मयः' इति च गुणभूतत्वमुच्यते । आदित्यस्य रश्मिस्थानीया इति यावत् । तेभ्यो देवेभ्यस्त्वां ग्रहलेपं निमार्ज्मीति शेषः ॥

##   मन्त्रः
ए॒ष ते॒ योनिः॑ 

###  टीका
11आग्रयणस्थाल्याः ग्रहस्य संस्रावमपनयति - एष ते योनिरिति ॥ हे उपांशुसंस्राव एष आग्रयणस्थाल्याख्यस्ते तव योनिः स्थानम्, यत्र निहितस्त्वं यागसिद्ध्यै सम्पत्स्यसे । अतस्तं प्रविशेति शेषः ॥

##   मन्त्रः
प्रा॒णाय॑ त्वा ॥ [3]  

###  टीका
12उपांशुपात्रं दक्षिणत उपांशुसवनेन संस्पृष्टं सादयति - प्राणायत्वेति ॥ प्राणार्थं त्वां सादयामीति शेषः । थाथादिस्वरेणान्तोदात्तः प्राणशब्दः । 'प्राणापानौ वा एतौ यदुपांश्वन्तर्यामौ व्यान उपांशुसवनः' इत्यादि ब्राह्मणम्, 'सवर्मायुरेति' इत्यन्तम् ॥

इति चतुर्थे द्वितीयः ॥  

# अनुवाकः 3
##  मन्त्रः
उ॒प॒या॒मगृ॑हीतोऽसि 
#
##  टीका
1उदित आदित्येन्तर्यामं गृह्णाति अतिधारया पवमानस्य राज्ञः - उपयामगृहीतोसि ॥ उपयम्यन्ते स्वात्मन्येव नियम्यन्ते भूतजातान्यस्मिन् अभिन्नेधिकरणे इत्युपयामः पृथ्वी । 'इयं वा उपयामः' इति ब्राह्मणम् । 'हलश्च' इति घञ्, थाथादिस्वरेणान्तोदात्तत्वम् । तेन गृहीतस्त्वमसि ; कोन्यस्त्वां गृहीतुं क्षम इति भावः ; पृथिव्यापो गृहीष्यामीतिवत् । 'तृतीया कर्मणि' इति पूर्वपदप्रकृतिस्वरत्वम् । यद्वा - उपयामार्थं पृथिव्यर्थं गृहीतोसीति ; हे सोम । ननु 'स्वाहा त्वा सुभवस्सूर्याय' इति मन्त्रवर्णनात् सूर्यदेवत्यः कथं पृथिवीदेवत्यः स्यात् ? नैतद्देवताभिधानं ; पृथिवीवासिनां प्रजानां यागद्वारेण स्थित्यर्थं गृहीतोसीति स्तूयते । यद्वा - पृथिव्यपि देवतैवास्य 'उपयामगृहीतोसीत्याहादितिदेवत्यास्तेन' इति, अदितिः पृथ्वी । 'चतुर्थी' इति योगविभागात्समासः । 'क्ते च' इति पूर्वपदप्रकृतिस्वरत्वम् । 'इयं वा उपयामस्तस्मादिमां प्रजा अनु प्रजायन्ते' इति ब्राह्मणम् ॥

##   मन्त्रः
अन्तर्य॑च्छ मघवन्पा॒हि सोम॑मुरु॒ष्य राय॒स्समिषो॑ यजस्वा॒न्तस्ते॑ दधामि॒
द्यावा॑पृथि॒वी अ॒न्तरु॒र्व॑न्तरि॑ख्ष स॒जोषा॑ दे॒वैरव॑रै॒ परैश्चान्तर्या॒मे म॑घवन्मादयस्व 

2सम्प्रति सोमस्य स्वामिनं प्रार्थयते - 'अन्तर्यच्छ' इत्यादिकयाऽष्ट्या षट्पदया । 'अन्तरुवन्तरिक्षम्' इति चतुर्थः पादः, अन्य एकादशाक्षराः । ननु पुरस्तादुपयामत्वाद्यजुषानेन भवितव्यम्, यथा 'पुरस्तादुपयामा यजुषा गृह्यन्ते' इति । नैवम् ; वृत्तिसंयोगादृचैवानया भवितव्यम् ।  
किञ्च पुरस्तादुपयामाम्नानमेवास्य ऋक्त्वे लिङ्गम् ; तथा हि - 'ये यजुषा गृह्यन्ते ते पुरस्तादुपयामाः कार्याः' इति वचनप्राप्तत्वादेव पुरस्तादुपयामस्य पाठोनर्थकस्स्यात् । ऋक्त्वे तु 'ये ऋचा गृह्यन्ते ते उपरिष्तादुपयामाः कार्याः' इति प्राप्ते तदपवादत्वेन पुरस्तादुपयामस्य पाठो युज्यते । एष एव न्यायः 'उपयामगृहीतोसीन्द्राय त्वा बृहद्वते' इत्यत्रापि । 'आ वायो भूष शुचिपाः' इत्यादय ऋच उपरिष्टादुपयामाः पठ्यन्ते । ऋचामेव हि पूरस्तादुपरिष्टाद्वा उपयामः पठ्यते ; यजूंषि पुनः निरुपयामान्येव पठ्यन्ते 'सुशर्मासि' इत्यादीनि । तेषां तु वचनप्राप्तं पुरस्तादुपयामतम् । तत्रापि क्वचिदपवादत्वेन उपरिष्टादुपयामत्वमारभ्यते, 'मधुश्च माधवश्च' इत्यादौ ।   
अन्ये तु - तान्यपि पुरस्तादुपयामान्येवेत्याहुः यथा - 'उपयामगृहीतोसि' इति 'मधुश्च' इत्यादि ॥   
मन्त्रार्थस्तूच्यते - हे मघवन् धनवन् इन्द्र, सोमेन धनेनान्नेन वा, इमं गृह्यमाणं सोमं, होमकाले सूर्यात्मना स्थित्वा, पाहि पिब, पीत्वा चान्तरुदरस्य मध्ये यच्छ स्थापय । पिबतेर्लोटि 'बहुलं छन्दसि' इति शपो लुक्, वाक्यादित्वान्न निहन्यते । एवमुरुष्य रक्ष रायः धनानि च यजमानस्य स्वभूतानि । छान्दसः कण्ड्वादियगन्तः उरुष्यतिः । किञ्च, इषः अन्नानि संयजस्व सम्यक्सङ्गमय, देहि वा यजमानाय । यद्वा - इषः प्रजा एषणीयत्वात्, तास्सम्यग्याजय यथा यजनशीला भवन्ति तथा कुरु । अन्तर्भावितण्यर्थोत्र यजिः, णिलुग्वा 'बहुलं संज्ञाच्छन्दसोः' इति ।   
किञ्च ते तव प्रसादादहं द्यावापृथिवी द्यावापृथिव्यौ उरु चान्तरिक्षं अनेन ग्रहेणान्तर्दधामि अन्तर्हिर्तं करोमि भ्रातृव्याणाम्, यथा भ्रातृव्यैरदृश्यमाना एषु लोकेषु यजेम । यद्वा - भ्रातृव्याणामस्माकं च मध्ये इमान् लोकान्दधामि एभ्यो लोकेभ्यस्स्तानपसारयामीत्यर्थः । यद्वा - द्युप्रभृतिभिश्शब्दैस्तत्स्था भ्रातृव्या उच्यन्ते, तानन्तर्दधामि अन्तरितान्करोमि नाशयामीत्यर्थः । 'एभिरेव लोकैर्यजमानो भ्रातृव्यानन्तर्धत्ते' इति ब्राह्मणम् ।     
यद्वा - द्युप्रभृतीन् लोकान् मदीयेन तेजसान्तर्दधामि छादयामि यथा हमेवेदं सर्वं स्यां, यथान्तर्यामेण सर्वमन्तर्धाय त्वमेव सर्वमभूः । यथा 'ते देवा अमन्यन्तेन्द्रो वा इदमभूद्यद्वयꣳस्म इति तेब्रुवन्मघवन्ननु न आ भज' इति ; इन्द्र एवेदं सवर्मभूत्, यद्वयमपि भवितुमिच्छामः ; तस्मान्मघवन्नस्मानाभज विभक्तान्कुर्विति तेब्रुवन् देवाः ; मघवांस्तानपि ये चैव देवाः परे उपरिस्थिताः उत्तमाः ये चावरे अधस्स्थिता निकृष्टास्तानुभयानन्वाभजत् विभक्तानकरोदिति ।  तदिदमाह – अवरैः परैश्च देवैस्सजोषाः सहप्रीयमाणः सेवमानो वा । 'परादिश्छन्दसि बहुलम्' इत्युत्तरपदाद्युदात्तत्वम् । अन्तर्यामे हूयमाने, मघवन् मादयस्व तर्पयस्व यज्ञात्मना स्थितमात्मानं द्विप्रकारांश्च देवान् न केवलमात्मानमेव । 'यज्ञादेव यजमानं नान्तरेति' इति ब्राह्मणम् । 'देवा वै यद्यज्ञेऽकुर्वत तदसुरा अकुर्वत ते देवा उपांशौ यज्ञं सꣳस्थाप्यमपश्यन्' इत्यादि ब्राह्मणम् । 'यदुभावपवित्रौ गृह्येयाताम्' इत्यादि च ।   
केचिदाहुः - हे मघ्वन् सोममिममन्तर्यच्छ तस्याधोदेशे निधाय तिरोहितं कुरु । तथा च कृत्वा पाहि रक्ष यथा न मे भ्रातृव्याः पश्येयुः । 'उरुष्य रायः' इत्यादि पूर्ववत् ॥

##   मन्त्रः
स्वाङ्कृ॑तोऽसि 
###  टीका
3स्वां कृतोसीति ग्रहमादत्ते ॥

##   मन्त्रः
मधु॑मतीर्न॒ इष॑स्कृधि 

###  टीका
4मधुमतीर्न इतीक्षते ॥

##   मन्त्रः
विश्वेभ्यस्त्वेन्द्रि॒येभ्यो॑ दि॒व्येभ्य॒ पार्थि॑वेभ्यः 

###  टीका
5विश्वेभ्य इत्युन्मार्ष्टि ॥

##   मन्त्रः
मन॑स्त्वाष्टु 

###  टीका
6मनस्त्वेत्युत्तिष्ठति ॥

##   मन्त्रः
उर्व॑न्तरि॑ख्ष॒मन्वि॑हि 

###  टीका
7उर्वन्तरिक्षमित्येति ॥

##   मन्त्रः
स्वाहा त्वा सुभव॒स्सूर्या॑य 

###  टीका
8स्वाहेत्याहवनीये जुहोति ॥

### टीका
9देवेभ्य इति परिधौ निमार्ष्टि ॥

##   मन्त्रः
दे॒वेभ्य॑स्त्वा मरीचि॒पेभ्यः॑

##   मन्त्रः 
ए॒ष ते॒ योनिः 

###  टीका
10एष ते योनिरित्याग्रयणस्थाल्यां संस्रावमपनयति ॥

##   मन्त्रः
अपा॒नाय॑ त्वा ॥ [4]  

###  टीका
11उत्तरत उपांशुसवनेन संस्पृष्टं सादयति - अपानाय त्वेति ॥ व्याख्याता मन्त्राः ॥

इति चतुर्थे तृतीयः ॥  
# अनुवाकः 4
##  मन्त्रः
आ वा॑यो भूष शुचिपा॒ उप॑ नस्स॒हस्र॑न्ते नि॒युतो॑ विश्ववार ।  
उपो॑ ते॒ अन्धो॒ मद्य॑मयामि॒ यस्य॑ देव दधि॒षे पूर्व॒पेयम् ॥

###  टीका
1ऐन्द्रवायवपात्रेण वायव्यं गृह्णाति - आवायो इति चतुष्पदया त्रिष्टुभा ॥ हे वायो शुचिपाः शुचेश्शुद्धस्य पातः । उपेत्युपसर्गश्रुतेर्योग्यं क्रियापदमध्याह्रियते । नः अस्मानुपेत्य, इममस्मदीयं सोमं पानेनाभूष आ समन्तादलं कुरु । यद्वा - अस्मदीयं यज्ञमागमनेनालङ्कुरु । भूष अलङ्कारे, भौवादिकः । कथमनेनागमनेन यज्ञोलङ्क्रियत इत्याह - विश्ववार निजबलेन विश्वस्यावारक , विश्वेषां वा वरणीय, ते तव सहस्रं नियुतः अश्वाः, अतस्तवैवागमनं भूषणाय भवति । हे वायो नियुतमश्वा अस्मानुपयान्तु । यद्वा - वायो आभूषय यज्ञं । तदर्थं किं क्रियतामित्याह – तव सहस्रं नियुतः अस्मानुपागच्छन्तु । यद्वा - भूषेत्यामन्त्रितमेव, भूषयतीति भूषः अलङ्कर्ता कस्य ? तस्य यत्र यत्र गच्छतीति । हे एवंगुणक वायो, तव सहस्रं नियुतोस्मानुपयन्तु तैस्सहितस्सन्नस्मत्सकाशमागच्छेत्यर्थः । उपसर्गद्वयेन क्रियापदमध्याह्रियते । उपो इत्युपशब्दस्यार्थे वर्तते । उपो अयामि समीपं प्रापयामि । किं सोमम् । अहं तुभ्यमागताय सोममुपहरामि । इ गतौ भौवादिकः अन्तर्भावितण्यर्थः णिलुग्वा । कीदृशमित्याह – अन्धः अदनीयम् । 'अदेर्नुम्धश्च' इत्यसुन् । मद्यं मदकरम् । 'गदमदचर' इत्यादिना यत्, 'यतो नावः' इत्याद्युदात्तत्वम् । पुनश्च सोमो विशेष्यते - हे देव वायो यस्य पूर्वपेयं प्रथमपानं त्वं दधिषे दधासि आचरसि, यं लब्ध्वा प्रथमं पिबसि, अन्यमग्रेपिबन्तं न क्षमसे यागेषु । 'छन्दसि लुङ्लङ्लिटः' इति दधातेर्लिट् । पिबतेर्भावे 'अचो यत्', कृदुत्तरपदप्रकृतिस्वरत्वम्, 'यतो नावः' ॥

##   मन्त्रः
 उ॒प॒या॒मगृ॑हीतोऽसि वा॒यवे॒ त्वा 
###  टीका
एवमिमामनुद्रुत्य गृह्णाति ॥ हे सोम त्वमपि उपयामगृहीतोसि, अतो वायवे त्वां गृह्णामीति शेषः । जुष्टमिति केचिच्छेषमिच्छन्ति, इष्टं सेव्यं वा गृह्णामीत्यर्थः ॥
##   मन्त्रः
इन्द्र॑वायू इ॒मे सु॒ताः  उप॒ प्रयो॑भि॒रा ग॑त॒म् । इन्द॑वो वामु॒शन्ति॒ हि ॥ 

###  टीका
2तस्मिन्नैन्द्रवायवं गृह्णाति - इन्द्रवायू इति गायत्र्या ॥ हे इन्द्रवायू इमे सोमास्सुताः अभिषुताः युष्मदर्थं सम्यक्संस्कृताः, अतः उपागतं उपागच्छतम् । 'बहुलं छन्दसि' इति शपो लुक् । प्रयोभिरन्नैस्सह यान्यस्मभ्यं दास्यसे तान्यप्यादायागच्छतामिति । प्रीणतेरसुन्प्रत्ययः । हि यस्मादर्थे, यस्मादेते इन्दवः सामा वा युवां उशन्ति कामयन्ते युवयोरागमनं प्रतीक्षन्ते, तस्मादुपागच्छतामिति । 'उन्देरिच्चादेः' इत्युप्रत्ययः, आदेरिः, 'यद्धितुपरं छन्दसि' इति निघातप्रतिषेधः ॥

##   मन्त्रः
 उ॒प॒या॒मगृ॑हीतोऽसीन्द्रवा॒युभ्यान्त्वा 

###  टीका
इमामनुद्रुत्य उपयामगृहीतोसीन्द्रवायुभ्यां त्वेति गृह्णाति ॥

##   मन्त्रः
एष ते॒ योनि॑स्स॒जोषाभ्यान्त्वा ॥   [5]
 
###  टीका
3सादयति ॥ एष ते योनिः स्थानम् । ततस्सजोषाभ्यां समानप्रीतिभ्यां, सहसेवमानाभ्यां वा इन्द्रवायुभ्यां त्वामत्र सादयामीति शेषः । 'देवताद्वन्द्वे च' इत्यस्य पूर्वोत्तरपदप्रकृतिस्वरत्वस्य 'नोत्तरपदेनुदात्तादौ' इति प्रतिषेधे समासान्तोदात्तत्वमेवेन्द्रवायुशब्दस्य । 'वाग्वा एषा यदैन्द्रवायवः' इत्यादि ब्राह्मणम् । 'सोब्रवीद्वरं वृणै मह्यं चैवैषः' इत्यादि च ॥

 इति चतुर्थे चतुर्थः ॥    
# अनुवाकः 5
##  मन्त्रः
अ॒यँव्वाम्मित्रावरुणा सु॒तस्सोम॑ ऋतावृधा ।  
ममेदि॒ह श्रु॑त॒॒ हवम् ।  

###  टीका
1मैत्रावरुणं गृह्णाति - अयं वामिति गायत्र्या त्रिपदया ॥ हे मित्रावरुणा मित्रावरुणौ, ऋतावृव्धा ऋतावृधौ, ऋतस्य सत्यस्य यज्ञस्य वा वर्धयितारौ । उभयत्र 'सुपां सुछुक्' इत्याकारः । 'वृधेः क्विप्' 'अन्येषामपि दृश्यते' इत्युपपदस्य दीर्घः । अयं सोमः वां युवयोः अर्थाय सुतः अभिषुतः । इदिति हेतौ । यस्मादेवं तस्मादिहास्मिन्कर्मणि मम हवमाह्वानं श्रुतं श्रुणुतम् । श्रुत्वा चागत्य सोमं पिबतमित्यर्थः । 'भावेनुपसर्गस्य' इति ह्वयतेरप्सम्प्रसारणं च । शृणोतेर्लेटि 'बहुलं छन्दसि' इति शपो लुक् ॥

##  मन्त्रः
उ॒प॒या॒मगृ॑हीतोऽसि मि॒त्रावरु॑णाभ्यान्त्वा  
 
###  टीका
इमामनुद्रुत्य उपयामगृहीतोसि मित्रावरुणाभ्यां त्वेति गृह्णाति ॥ 'देवताद्वन्द्वे च' इति पूर्वोत्तरपदयोर्युगपत्प्रकृतिस्वरत्वम् ॥
##   मन्त्रः
एष ते॒ योनि॑र् ऋता॒युभ्यान्त्वा ॥  [6] 
###  टीका
2एष ते योनिर् ऋतायुभ्यां त्वेतिसादयति ॥ ऋतं सत्यं यज्ञं वा आत्मनो यजमानानां वा इच्छतीति ऋतायुः । ' छन्दसि परेच्छायामापै' इति क्यच्, 'न च्छन्दस्यपुत्रस्य' इतीत्वप्रति षेधः, 'क्याच्छन्दसि' इत्युप्रत्ययः । 'मित्रं देवा अब्रुवन्' इत्यादि ब्राह्मणम् । 'सोब्रवीद्वरं वृणै मह्यं चैवैष मित्राय च' इत्यादि च । 'तावब्रूतां वरं वृणावहा एक एवावत्पूर्वो ग्रहो गृह्यातै' इत्यादि च ॥
इति चतुर्थे पञ्चमः ॥  
# अनुवाकः 6
##   मन्त्रः
या वा॒ङ्कशा॒ मधु॑म॒त्यश्वि॑ना सू॒नृता॑वती ।  
तया॑ य॒ज्ञम्मि॑मिख्षतम् ।  

###  टीका
1बहिष्पवमाने स्तुते आश्विनं गृह्णाति - या वौ (वां-इति पाठेन अत्र भाव्यम् । मूलानुसारेण0सम्पादकस्य लेखः) कशेति गायत्र्या त्रिपदया ॥ हे अश्विना अश्विनौ । पूर्ववदाकारः । मधुमती मधुकररसवती । सूनृतावती, प्रियं सूनृतं वचनं, तद्वती । 'अन्येषामपि दृश्यते' इति दीर्घत्वम् । इर्दृशी या वां युवयोः, कशा वाक्प्रवृत्त्सिसूक्ति लक्षणा युष्मद्विषयास्माभिः क्रियमाणा, तया हेतुभूतया तां श्रोतुं यज्ञमिमं मिमिक्षतम् आगत्योत्पादयितुमिच्छतम् । मिहेस्सनि ढत्वे 'षढोः कस्सि' इति कत्वम् । तया वा करणभूतया यज्ञं निर्वर्तयतम् ॥

##  मन्त्रः
 उ॒प॒या॒मगृ॑हीतोऽस्य॒श्विभ्यान्त्वा 

###  टीका
इत्यनुद्रुत्य 
##(पूर्वमन्त्रानुगुण्येन आनुपूर्वी इमामनुद्रुत्य इति स्यात् ।-सम्पादकस्य लेखः) 
उपयामगृहीतोस्यश्विभ्यां त्वेति गृह्णाति ॥

##  मन्त्रः
एष ते॒ योनि॒र्माध्वीभ्यान्त्वा ॥ [7]  

###  टीका
2एष ते योनिर्माध्वीभ्यां त्वेतिसादयति ॥ मध्वस्यास्तीति मध्वम् मधुभाजनं, दृतिरूपम् । 'यो हि वां मधुनो दृतिः' इत्यादौ प्रसिद्धम् । तदन्तान्मत्वर्थीय इकारः । 'ऋत्व्यवास्त्व्यवास्त्व' इत्यादौ 'माध्वी' इति निपात्यते । यद्वा - मध्वेव माध्वी, आग्नीध्रादिवत्स्वार्थेऽञ्, माध्वीभ्यामिति मधुमद्भ्यामित्यर्थः । 'यज्ञस्य शिरोच्छिद्यत ते देवा अश्विनावब्रुवन्' इत्यादि ब्राह्मणम् । 'ते देवा अब्रुवन्नपूतौ वा इमौ' इत्यादि च 'तस्माद्बहिष्पवमाने स्तुत आश्विनो गृह्यते' इत्यन्तम् । 'वाग्वा ऐन्द्रवायवः' इत्यादि च ॥

इति चतुर्थे षष्ठोनुवाकः ॥  

# अनुवाकः 7
##   मन्त्रः
प्रा॒त॒र्युजौ॒ वि मु॑च्येथा॒मश्वि॑ना॒वेह ग॑च्छतम् ।  
अ॒स्य सोम॑स्य पी॒तये ॥

###  टीका
1पुनरप्याश्विनग्रहणमन्त्रः - प्रातर्युजाविति गायत्री त्रिपदा । पूर्वेण सहास्य विकल्पः ॥ हे अश्विनौ यौ युवां प्रातर्युजौ प्रातर्योक्तारौ तौ विमुच्येथाम् यजमानान्तरैर्विमुक्तौ भवतं अन्ययजमानान्विहाय इहास्मिन्कर्मण्यागच्छतम् । किमर्थम् ? - अस्य सोमस्य पीतये पानाय । 'क्तिच्कौ च संज्ञायाम्' इति क्तिच्, पानविशेषस्य संज्ञात्वात् ॥

##   मन्त्रः
उ॒प॒या॒मगृ॑हीतोऽस्य॒श्विभ्या न्त्वा 
## (अत्र   वाक्यान्तरत्वाद् भिन्नमन्त्रः निवेशितः-सम्पादकस्य लेखः)

###  टीका
इत्यनुद्रुत्योपयामगृहीतोस्यश्विभ्यां त्वेति गृह्णाति ॥

##   मन्त्रः
एष ते॒ योनि॑र॒श्विभ्यान्त्वा ॥ [8]  

###  टीका
2एष ते योनिरस्विभ्यां त्वेति सादयति ॥

इति चतुर्थे सप्तमोनुवाकः ॥  

# अनुवाकः 8
##  मन्त्रः
अ॒यँव्वे॒नश्चो॑दय॒त्पृश्ञि॑गर्भा॒ ज्योति॑र्जरायू॒ रज॑सो वि॒माने ।  
इ॒मम॒पा स॑ङ्ग॒मे सूर्य॑स्य॒ शिशु॒न्न विप्रा॑ म॒तिभी॑ रिहन्ति ॥

###  टीका
1शुक्रं गृह्णाति - अयं वेन इति त्रिष्टुभा चतुष्पदया ॥ वेनतेः कान्तिकर्मणो वेनः कान्तः वर्षाद्यभीष्टप्रद उच्यते । ज्योतिर्जरायुः ज्योतिर्जरायुस्थनीयमाच्छादिकं, यस्य जरायुणा गर्भ इव तजसा वेष्टितस्तेजोराशिरित्यथरः । इर्दृशोयं वेनशब्दवाच्य इन्द्रः, पृश्निरादित्यः तस्मिन्गर्भाः पृश्निगर्भाः गर्भ्यमाणाः । पचाद्यच् । गर्भवद्वर्धमाना आपः, भूमिगतान्हि रसान्सूर्यरश्मयो वायुना सह सूर्यमण्डले स्थापयन्ति, ते च तस्मिन्वर्धन्ते, आगामिसंवत्सरवृष्ट्यर्थम् । यथोक्तं - 'समानमेतदुदकम्' इत्यादि । सप्तमीपूर्वपदप्रकृतिस्वरत्वम् । ताश्च स्वकाले सूर्येण समर्पितश्चोदयत् चोदयति । लेट् । भुवं प्रतिप्रेरयत्ययमादित्यो वेनः । तथा चोक्तम् - 'यदा खलु वा असावादित्यो न्यङ्रश्मिभिः' इत्यादि ।  
कुत्र स्थितोयमेवं करोतीत्यत आह - रजस उदकस्य विमाने निर्माणस्थानेन्तरिक्षे । कृदुत्तरपदप्रकृतिस्वरत्वम् । य एवं प्रजानामुपकरोतीमं वेनं खलु विप्रा मेधाविनो मतिभिर्बुद्धिभिः रिहन्ति लिहन्ति । रलयोरेकत्वं स्मरन्ति । स्तुवन्ति पूजयन्ति बुद्धिपूर्वकमेव ते स्तवादि कुर्वन्तीति भावः । हविःप्रदानादिना संवर्धयन्तो न त्यजन्तीत्यर्थः । 'मन्त्रे वृष' इति क्तिन उदात्तत्वम् । शिशुं न शिशुमिव यथा शिशुं क्षीरादिदानेन संवर्धयन्ति । किमर्थं ? सूर्यस्यापां च सङ्गमे सङ्गमनाय सूर्यस्याद्भिस्सङ्गमो यथा स्यात् वृद्ध्यर्थं तदर्थमित्यर्थः । 'ग्रहवृदृनिश्चिगमश्च' इत्यप्, थाथास्वरेणोत्तरपदान्तोदात्तत्वम् । 
यद्वा - अयं वेनः कमनीयरूपः, ज्योतिर्जरायुः ज्योतिषा जरायुस्थनीयेन वेष्टितः रजसो विमाने स्थितः । रजोनाम गर्भधारणहेतुर्योनिस्थ उदकविशेषः ; तन्निर्माणस्थाने प्रजननस्थानीये स्थितः । पृश्निगर्भाः प्रेरयति काले प्रसूत्यर्थं मातर मिव त्वरयति । गर्भं करोतीति गर्भयिता गर्भः । पचाद्यच् । पृश्निर्गर्भो यासां ताः अपः प्रेरयति काले वृष्ट्यर्थम् । बहुव्रीहौ पूर्वपदप्रकृतिस्वरत्वम् । ततस्स पुत्रस्थानीयः प्रसूतः पर्जन्यात्मा वर्षति । एनमिमं वेनाख्यं सूर्यस्यापां सङ्गमे संयोगे प्रसूतं शिशुमिव विप्रा मतिभिः पूजयन्तीति । सूर्यो हि भार्यास्थानीया अपस्सङ्गच्छति , वत्सरान्ते चायं जायते, जातश्च वर्षति । वृष्टं चोदकं रश्मय आदाय सूर्याय समर्पयन्ति । स च ता अंपस्सङ्गच्छतीति । यत एवं तस्मादहमपि तत्पूजार्थं शुक्रं गृह्णामीति शेषः । ननु शण्डाय गृह्यते ? सत्यं इन्द्रायैव तु हूयते, 'इन्द्राय सुतमा जुहोमि' इति होममन्त्रलिङ्गात् । 'तौ देवा अपनुद्यात्मन इन्द्रायाजुहवुः' इति च ब्राह्मणम् ॥

 ##   मन्त्रः
 उ॒प॒या॒मगृ॑हीतोऽसि॒ शण्डा॑य त्वा

###  टीका
इमामनुद्रुत्योपयामगृहीतोसि शण्डाय त्वेति गृह्णाति ॥ शण्डो नामासुरपुरोहितः ॥
## (अत्र वाक्यान्तरत्वाद् भिन्नमन्त्रः निवेशितः-सम्पादकस्य लेखः)

##   मन्त्रः
एष ते॒ योनि॑र्वी॒रताम्पाहि ॥ [9]  

###  टीका
2एष ते योनिर्वीरतां पाहीति सादयति ॥ वीरता शूरता यागलक्षणत्यागं प्रति । 'बृहस्पतिर्देवानां पुरोहित आसीत्' इत्यादि ब्राह्मणम् । 'असौ वा आदित्यश्शुक्रश्चन्द्रमा मन्थी' इत्यादि, 'चक्षुषी वा एते यज्ञस्य यच्छुक्रामन्थिनौ' इत्यादि च ॥

इति चतुर्थेऽष्टमः ॥  
# अनुवाकः 9
##  मन्त्रः
+++( जगतीत्वेन न निर्दिष्टोयम्- यथा-तम्प्र॒त्नथा॑ पू॒र्वथा॑ वि॒श्वथे॒मथा ज्ये॒ष्ठता॑तिम्बर्हि॒षद॑ सुव॒र्विद॑म्प्र तीची॒नँव्वृ॒जन॑न्दोहसे गि॒राऽऽशुञ्जय॑न्त॒मनु॒ यासु॒ वर्ध॑से ।  इति । अत्र मन्त्रत्वेन निर्देशः कृतः-सम्पादकस्य लेखः)+++
 
तम्प्र॒त्नथा॑ पू॒र्वथा॑ वि॒श्वथे॒मथा ज्ये॒ष्ठता॑तिम्बर्हि॒षद॑ सुव॒र्विद॑म् ।  
प्रतीची॒नँव्वृ॒जन॑न्दोहसे गि॒राऽऽशुञ्जय॑न्त॒मनु॒ यासु॒ वर्ध॑से ।  

###  टीका
1मन्थिनं गृह्णाति - तं प्रत्नथेति चतुष्पदया जगत्या ॥ अत्रापि स एवेन्द्रः प्रत्यक्षेण स्तूयते । प्रत्नशब्दः पुराणवचनः । 'प्रगस्य गलोपः' इति व्युत्पादितः । थेत्युपमायाम् । 'प्रत्नपूर्वविश्वेमात्थाल् छन्दसि' इति थाल्, लिति प्रत्ययात्पूर्वस्योदात्तत्वम् । तमित्यत्र त्वां स्तुम इति शेषः । अयमर्थः - यथा शक्त्यादयः पुराणास्त्वामस्तुवन् तथा वयमपि त्वां स्तुमः । यथा च ततोपि पूर्वे भृगुप्रभृतयो मदीयाः पित्रादयो वा त्वामस्तुवन् तथा वयं स्तुमः । यथा विश्वेपि त्वां स्तुवन्ति तथा च स्तुमः । यथा वा इमे वर्तमानास्त्वां स्तुवन्ति तथा स्तुमः । कीदृशम् ? ज्येष्ठतातिं प्रशस्यतमम् । 'वृकज्येष्ठाभ्याम्' इति स्यार्थिकस्तातिल्प्रत्ययः । बर्हिषि यागे सीदतीति बर्हिषदं, पृषोदरादित्वात्सकारलोपः, 'सत्सूद्विष' इत्यादिना क्विप् । सुवः स्वर्गमादित्यं वा वेत्तीति सुवर्विदम् । 


अधुनार्धर्चान्तरेण स्तुतिहेतुमाह - त्वां खलु प्रतीचीनं प्रतीचीनगतिं पराङ्मुखमपि सामर्थ्यान्मेघम् । 'विभाषाञ्चेरदिक्स्त्रियाम्' इति खः । वृजनं बलवन्तम् । उभयत्र मत्वर्थीर्योकारः । प्रतीचीना गतिरस्यास्तीति प्रतीचीनम् । मत्वर्थीयोकारो लुप्यते । गिरा गर्जितलक्षणया शब्देन जयन्तं लोकानभिभवन्तम् । आशुं शीघ्रं, व्यापकं वा दिगन्तानां । 'कृपावाजि' इत्युण्प्रत्ययः । इर्दृशं मेघं दोहसे क्षारयसि । विकरणव्यत्ययेन शप्, स्वरितेत् । य इति वाध्याह्रियते, यस्त्वं धोक्षि तं स्तुमः । क्व पुनस्तुमः? इति चेत्, आह – यासु क्रियासु यागलक्षणासु त्वमनुवर्धसे अनुक्रमेण वृद्धिं गच्छासि, स्तुत्यनन्तरं वा वृद्धिं गच्छसि, तासु स्तुमः । यद्वा - यासु स्तुतिषु त्वमनुवर्धसे स्तुतो वृद्धिं गच्छसि तास्स्तुतीः कुर्म इति शेषः । स्तुत्या हि स्तोतव्यो वर्धते, यथा 'वर्धन्तु त्वा सुष्टुतयः' इति । यद्वा - ईदृशं मेघं दोहसे । कम्? वृजनं बलकरमुदकं गिरा गर्जितेनोपलक्षितः ॥

##   मन्त्रः
उ॒प॒या॒मगृ॑हीतोऽसि॒ मर्का॑य त्वै॒ष ते॒ योनि॑ प्र॒जा पा॑हि ॥ [10]  

###  टीका
इमामनुद्रुत्योपयामगृहीतोसि मर्काय त्वेति गृह्णाति ॥ 2एष ते योनिः प्रजाः पाहीति सादयति ॥ प्रजाः यनमानस्य स्वभूतास्सर्वा वा ॥

इति चतुर्थे नवमः ॥  
# अनुवाकः 10
##  मन्त्रः
 ये दे॑वा दि॒व्येका॑दश॒ स्थ पृ॑थि॒व्यामध्येका॑दश॒ स्थाऽफ्सु॒षदो॑ महि॒नैका॑दश॒ स्थ ते दे॑वा य॒ज्ञमि॒मञ्जु॑षध्वम्   
+++अत्र पङ्क्त्याः विभागः कथं करणीय इति न स्पष्टम् -सम्पादक-लेखः+++

###  टीका
1आग्रयणं गृह्णाति - ये देवा इति चतुष्पदया पङ्क्त्या ॥ हे देवा ये यूयं दिवि द्युलोके एकादश स्थ एकश्च दश चेत्येकादश । 'सङ्ख्या' इति पूर्वपदप्रकृतिस्वरतम् । ये पृथिव्यामधि उपरि एकादश स्थ ये चाप्सुषदोन्तरिक्षसद एकादश स्थ । अप्सु सीदन्तीत्यप्सुषदः । 'तत्पुरुषे कृति' इत्यलुक्, सुपामादित्वात्षत्वम् । महिना महत्त्वेन । 'बहुलमन्यत्रापि' इति महेरिनच्प्रत्ययः, 'सुपां सुलुक्' इति तृतीयैकवचनस्य डादेशः । माहात्म्येन ह्यन्तरिक्षे सीदन्तीति । एवं त्रयस्त्रिंशदपि यूयं हे देवा इममाग्रयणसाध्यं यज्ञं जुषध्वम् सेवध्वम् । नन्वस्य ग्रहस्य देवस्सविता पत्नीवानग्निः हरिवानिन्द्रः इति देवताः, न तु विश्वे देवाः । सत्यम्; सवितर्यग्नाविन्द्रे च द्युपृथिव्यन्तरिक्षस्था दश दशान्ये देवा अन्तर्भूता इति तेपि जुषध्वमित्युच्यते । पत्नीवदभिप्रायं वा ॥

##   मन्त्रः
उपया॒मगृ॑हीतोऽसि 
###  टीका
इमामनुद्रुत्य 'उपयामगृहीतोसि विश्वेभ्यस्त्वा देवेभ्यः' इति गृह्णाति ॥ अस्य ग्रहणमन्त्रस्य साकाङ्क्षत्वात्सादनमन्त्रे श्रुतं विश्वेभ्यस्त्वेति सम्बध्यते ॥

##   मन्त्रः
आग्रय॒णो॑ऽसि॒ स्वाग्रयणो॒ जिन्व॑ य॒ज्ञञ्जिन्व॑ य॒ज्ञप॑तिम॒भि  
सव॑ना पाहि॒ विष्णु॒स्त्वाम्पा॑तु॒ विश॒न्त्वम्पा॑हीन्द्रि॒येण

###  टीका
2अधिवदते ॥ आग्रयणोसि आग्रयणाख्यो ग्रहस्त्वमस्ति । अग्रे इर्यते गृह्यत इत्यग्रयणः ग्रहाणामग्रेसरोसि । 'ते देवा आग्रयाणाग्रान्ग्रहानपश्यन्' इति ब्राह्माणम् । शकन्ध्वादित्वात्पररूपत्वम् । अग्रयाण एवाग्रयणाः । 'सान्नाय्यानुजावर' इत्यादिना स्वार्थिकोण्निपातितः । यद्वा - वाचा अग्रे प्रथममीयत इत्याग्रयणः । 'वाग्वै देवेभ्यः' इत्यादि ब्राह्मणं 'तदाग्रयणस्याग्रयणत्वम्' इत्यन्तम् । स्वाग्रयाणः, अग्र्यं श्रैष्ठ्यं यन्ति प्राप्नुवन्त्यनेनेत्याग्रयणः, शोभन आग्रयणस्स्वाग्रयणः । त्वां गृहीत्वा देवा अग्रं पर्यायन् । तथा यजमानोपि त्वां गृहीत्वा समानानामग्रं पर्येत्विति भावः । 'अग्रमेव समानानां पर्येति' इति ब्राह्मणम् । यस्मादीदृशस्त्वमसि तस्माज्जिन्व प्रीणय यज्ञं, यज्ञपतिं च जिन्व । उभयत्रापि वाक्यादित्वान्न निहन्यते । जिवि प्रीणने । सवना सवनानि, अभि पाहि आभिमुख्येन पालय तवाक्षीणतया । त्वयि ही क्षीणे प्रायश्चित्तप्रसङ्गादरक्षितानि सवनानि स्युः; तस्मान्मा क्षेष्ठा इत्यर्थः । तर्थां भगवान्विष्णुस्त्वां पातु यस्सर्वं पाति । तमपि विशं प्रजां यजमानस्य स्वभूतां पाहि सर्वां वा, इन्द्रियेणेत्थंभूतां प्रजामविकलेन्द्रियां कुर्वित्यर्थः ॥

##   मन्त्रः
एष ते॒ योनि॒र्विश्वेभ्यस्त्वा दे॒वेभ्यः॑ ॥ [11]

###  टीका
3एवमनुद्रुत्य 'एष ते योनिर्विश्वेभ्यस्त्वा देवेभ्यः' इति सादयति । 'वैश्वदेवो ह्येष देवतया' इति ब्राह्मणम् । 'आत्मा वा एष यज्ञस्य यदाग्रयणः' इत्यादि च ॥

इति चतुर्थे दशमोनुवाकः ॥  

## अनुवाकः 11
##  मन्त्रः  
त्रि॒॒शत्त्रय॑श्च ग॒णिनो॑ रु॒जन्तो॒ दिव॑ रु॒द्रा पृ॑थि॒वीञ्च॑ सचन्ते ।  
ए॒का॒द॒शासो॑ अफ्सु॒षद॑स्सु॒त सोम॑ञ्जुषन्ता॒॒ सव॑नाय॒ विश्वे ॥

###  टीका
1आग्रयणमेव भ्रातृव्यवतो गृह्णाति - त्रिंशदिति चतुष्पदया त्रिष्टुभा ॥ 'रुग्णवत्यर्चा भ्रातृव्यवतः' इति ब्राह्मणम् । त्रिंशत्त्रयश्च गणिनः गणवन्तः एकादशात्मकैस्त्रिभिर्गणैश्च तद्वन्तः रुजन्तस्सामर्थ्याद्भ्रातृव्यान् । रुजो भङ्गे तौदादिकः । रुद्राः रोदयितारः शत्रूणां नारीणाम् । 'रोदेर्णिलुक्च' इति रक्प्रत्ययः । एवांविधा एकादशास एकादशाना पूरणाः । पूरणप्रत्ययान्तात् 'आज्जसेरसुक्' ।   
एतदुक्तं भवति - ये त्रिंशद्देवा दशवर्गत्रयात्मकाः ये च त्रयो गणिनः तत्तद्दशात्मकगणवन्त एकादशास्स्वयमिति इत्थं त्रयस्त्रिशत्सम्पद्यन्ते । क्व पुनस्ते वर्तन्ते? इत्याह - ये दिवं सचन्ते सेवन्ते, ये च पृथिवीं, ये चाप्सुषदः अन्तरिक्षेणावतीर्णाः; पूरणप्रत्ययान्ता वा ये त्रयो गणिनः, त्रयश्च गणा वर्तन्त इति; ते च विश्वे देवाः इमं सुतं सोमं आग्रयणाख्यं जुषन्तां सेवन्तां सवनाय सवनार्थं तृतीयसवनार्थं; तत्र हि तस्य सावित्रपात्नीवतहारियोजनेषु विनियोगः । यद्वा - तृतीयसवने जुषन्तामिति सप्तम्यर्थे चतुर्थी । 'रुग्णवत्यर्चा भ्रातृव्यवतो गृह्णीयात्' इति ब्राह्मणम् ॥

##   मन्त्रः
उ॒प॒या॒मगृ॑हीतोऽसि 

###  टीका
इत्यनुद्रुत्य उपयामगृहीतोसीति यजुरादिकया गृह्णाति ॥

##   मन्त्रः
आग्रय॒णो॑ऽसि॒ स्वाग्रयणो॒ जिन्व॑ य॒ज्ञञ्जिन्व॑ य॒ज्ञप॑तिम॒भि सव॑ना पाहि॒ विष्णु॒स्त्वाम्पा॑तु॒ विश॒न्त्वम्पा॑हीन्द्रि॒येण

###  टीका
2अधिवदते - आग्रयणोसीत्यादि ॥

##   मन्त्रः
एष ते॒ योनि॒र्विश्वेभ्यस्त्वा दे॒वेभ्यः॑ ॥ [12]  

###  टीका
3एष ते योनिरित्यादिना सादयति ॥

इति चतुर्थे एकादशः ॥  

## अनुवाकः 12
##  मन्त्रः
उ॒प॒या॒मगृ॑हीतो॒ऽसीन्द्रा॑य त्वा बृ॒हद्व॑ते॒ वय॑स्वत उक्था॒युवे॒ यत्त॑ इन्द्र बृ॒हद्वय॒स्तस्मै त्वा॒ विष्ण॑वे त्वा 

###  टीका
1स्थाल्योक्थ्यं गृह्णाति - उपयामगृहीतोसीति यजुरादिकया 'इन्द्राय त्वा बृहद्वते' इति चतुष्पदयानुष्टुभा । ऋक्त्वादुपरिष्टादुपयामत्वे प्राप्ते अपवादत्वेन पुरस्तादुपयामत्वमाम्नायते ॥ हे सोम उपयामगृहीतोसि, तस्मात्त्वामिन्द्राय वक्ष्यमाणगुणाय गृह्णामीति शेषः । बृह्द्वते बृहता साम्ना पृष्ठाख्येन तद्वए । वयस्वते अन्नवते । उक्थायुवे उक्थं शस्त्रं कामयमानाय । 'क्याच्छन्दसि' इत्युप्रत्ययः, 'न च्छन्दस्यपुत्रस्य' इतीत्वाभावः । 'जसादिषु वा वचनम्' इति 'घेर्ङिति' इति गुणाभावः । हे इन्द्र तव बृहत् प्रभूतं यद्वयः अन्नं सोमलक्षणं गृह्यमाणं तस्मै तदर्थं तत्पानार्थं त्वां प्रार्थयामह इति शेषः । विष्णवे व्यापकाय तस्मै वयसे त्वां प्रार्थयामह इति । यद्वा - हे सोम विष्णवे भगवते च त्वां गृह्णामीत्येव शेषः । अत्र विष्णुर्ग्रहणकाल एव देवता । यागकाले तु मित्रावरुणाविन्द्राग्नी च । विष्णुर्हि वृत्रवधे साहाय्यकमिन्द्रस्याचरत् । 'यदेव विष्णुरन्वतिष्ठत जहीति तस्माद्विष्णुमन्वाभजति' इति ब्राह्मणम् । इन्द्रस्य सखा विष्णुः तस्मै तदर्थं तत्प्रीत्यर्थं इन्द्राय त्वां गृह्णामीति ॥

##   मन्त्रः
एष ते॒ योनि॒रिन्द्रा॑य त्वोक्था॒युवे ॥ [13]  

###  टीका
2'एष ते योनिरिन्द्राय त्वोक्थायुवे' इति सादयति । 'इन्द्रो वृत्राय वज्रमुदयच्छत्' इत्यादि ब्राह्मणम् । 'चक्षुर्वा एतद्यज्ञस्य यदुक्थ्यः' इत्यादि च ॥

इति चतुर्थे द्वादशः ॥  
## अनुवाकः 13

##  मन्त्रः
मू॒र्धान॑न्दि॒वो अ॑र॒तिम्पृ॑थि॒व्या वैश्वान॒रमृ॒ताय॑ जा॒तम॒ग्निम् ।  
क॒वि स॒म्राज॒मति॑थि॒ञ्जना॑नामा॒सन्ना पात्र॑ञ्जनयन्त दे॒वाः ॥

###  टीका
1स्थाल्या धुवं गृह्णाति - मूर्धानमिति चतुष्पदया त्रिष्टुभा ॥ मूर्धानं शिरोभूतम् । कस्य? दिवः द्युलोकस्य । अरतिं गन्तारम् । 'वहादिभ्यश्चित्' इत्यर्तेरतिप्रत्ययः । पृथिव्याश्च गन्तारं प्रजानां रक्षणार्थं पृथिव्यामपि वर्तमानम् । 'उदात्तयणः' इति विभक्तेरुदात्तत्वम् । वैश्वानरं विश्वेषां नराणां सम्बन्धिनम् । 'नरे संज्ञायाम्' इति पूर्वपदस्य दीर्घः । ऋताय सत्याय यज्ञाय वा जातम् । कविं मेधाविनम् । सम्राजं सम्यग्राजन्तम् । 'मो राजि समः क्वौ', कृदुत्तरपदप्रकृतिस्वरत्वम् । जनानां यजमानलक्षणानां अतिथिं यजमानगृहान् सातत्येन गच्छन्तम् । 'ऋतन्यञ्चि' इत्यादिना अततेरिथिन्प्रत्ययः । यजमानगृहेष्वतन्तमित्यर्थः । ईदृशमग्निं देवाः पात्रमाजनयन्त आभिमुख्येन जनितवन्तः । पिबत्यनेनेति पात्रम् । 'ष्ट्रन् सर्वधातुभ्यः' इति ष्ट्रन्प्रत्ययः । सोमं पातुं तत्पात्रतयाग्निं कृतवन्त इत्यर्थः । कीदृशं तत्पात्रमित्यत आह - आसन् आस्ये । द्वितीयार्थे सप्तमी, तस्याश्च लुक् । अग्निमास्यं कृतवन्त इति यावत् । 'पद्दन्' इत्यादिना आस्यशब्दस्यासन्नादेशः । यद्वा - निमित्तसप्तम्येषा, आस्यनिमित्तं आस्यत्वाय अग्निरस्माकमास्यमिव भूयादिति । अग्निना ह्यास्येन देवा आहुतीः पिबन्ति, आग्निमुखत्वात्तेषाम् ॥

##   मन्त्रः
उ॒प॒या॒मगृ॑हीतोऽस्य॒ग्नये त्वा वैश्वान॒राय॑ 

###  टीका
इमामनुद्रुत्य उपयामगृहीतोस्यग्नये त्वा वैश्वानरायेति गृह्णाति ॥

##   मन्त्रः
ध्रु॒वो॑ऽसि ध्रु॒वख्षि॑तिर्ध्रु॒वाणान्ध्रु॒वत॒मोऽच्यु॑तानामच्युत॒ख्षित्त॑म 

###  टीका
2अधिवदते - ध्रुवोसीति ॥ धुवस्त्वमसि, यो यज्ञस्यायुष्ट्वात् ग्रहाणामुत्तमस्स त्वमसि । 'आयुर्वा एतद्यज्ञस्य यद्ध्रुवः' इत्यादि ब्राह्मणम् । यद्वा - पृथिव्या धृतिहेतुत्वादस्य ध्रुवत्वं, ध्रुवं करोतीति ध्रुवः । 'असुरा वा उत्तरतः पृथिवीं पर्याचिकीर्षन्' इत्यादि ब्राह्मणम् । ध्रुवक्षितिर्ध्रुवनिवासः निश्चलावस्थानः यावद्वैश्वदेव्या ऋचश्शंसनं तावदवस्थाना; यथोक्तं - 'वैश्वदेव्यामृचि शस्यमानायामवनयति'' इति । ध्रुवाणामादित्यस्थाल्यादीनां मध्ये ध्रुवतमस्त्वमसि । अच्युतानामच्युतस्थानानां मध्ये अच्युतक्षित्तमस्त्वमसि । अच्युतं स्थानं क्षियति निवसतीति क्विप् । यद्वा - अच्युतानां स्थानानां मध्ये यदच्युतमतिशयेनाच्युततमं निषेवते इति अचूततमक्षिदिति यावत् ब्रूयात्तावदच्युतक्षित्तम इति । तत्र सामर्थ्यादुपसर्जनातिशायने तमप्प्रत्ययः, छान्दसो वा । इर्दृशस्त्वमसीत्यधिवादः ॥

##   मन्त्रः
ए॒ष ते॒ योनि॑र॒ग्नये त्वा वैश्वान॒राय॑ ॥ [14]  

###  टीका
3एष ते योनिरग्नये त्वा वैश्वानरायेति सादयति ॥

इति चतुर्थे त्रयोदशः ॥  

## अनुवाकः 14
+++अत्र चतुर्दशे व्याख्यानोक्तरीत्या उपयामगृहीतोसीत्यादिकं प्रतिमन्त्रान्त्ये योज्यमिति कृत्वा तथा मन्त्र निर्देशः अत्र कृतः । मूले तु मधुश्च माधवश्च इत्येकश्रुत्या निर्देश इत्यवगन्तव्यम्- सम्पादकस्य़ लेखः+++

##  मन्त्रः
मधु॑श्च॒ उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥
 
###  टीका
1अथ ऋतुग्रहास्त्रयोदश । तेषां ग्रहणमन्त्रास्त्रयोदशैव यजूंषि । तत्र तेषामन्त्यस्य पुरस्तादुपयामत्वमाम्नायते 'उपयामगृहीतोसि संसर्पोस्यंहस्पत्याय त्वा' इति । पूर्वेपि 'पुरस्तादुपयामा यजुषा गृह्यन्ते' इति पुरस्तादुपयामाः कर्तव्याः । तदर्थमन्त्यमन्त्रादौ समाम्नातं तैरप्यनुषज्यते, तेषां साकाक्षत्वाच्च; उपयामगृहीतोसि मधुश्चेत्यादि । हे सोम उपयाम गृहीतोसि । ततस्त्वां मधुश्च प्रतिपद्यतां सम्प्रदानत्वेन तव वर्तताम् । मधुर्नाम वासन्तिको मासः; 'मधुश्च माधवश्च वासन्तिकावृतू' इति । ऋत्ववयवौ मासावित्यर्थः; यथा 'तस्माद्द्वौद्वावृतू' इति । स च मधुप्रायत्वान्मधुरुच्यते । भूम्नि मत्वर्थीयः, 'मत्वर्थे मासतन्वोः' इति । तस्य 'लुगकारेकाररेफाश्च' इति लुक् । मधुमानित्यर्थः । सोमश्च चार्थः । मासाश्च चान्द्राः; त्रयोदशस्य चान्द्रत्वात्, पौर्णमासी निमित्तस्य चैत्रादिव्यपदेशस्य चान्द्राणामेव सम्भवात् । अत एव मासानुविधायी मधुशब्दः । 'यज्ञेन वै देवास्सुवर्गं लोकमायन्' इत्यादि ब्राह्मणं समस्तोनुवाकः ॥

##  मन्त्रः
माध॑वश्च उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥

###  टीका
2द्वितीयं गृह्णाति - उपयामगृहीतोसि माधवश्चेति ॥ माधवश्च त्वां प्रतिपद्यतामिति शेषः । एवं सर्वत्र । माधव इति तस्यैव द्वितीयो मासः । 'मधोर्ञ च' इति मत्वर्थे ञप्रत्ययः । मधुमानित्येवार्थः ॥

##  मन्त्रः
शु॒क्रश्च॒ उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥

###  टीका
3तृतीयं गृह्णाति - शुक्रश्चेति ॥ शूग्दीप्तिरस्मिन्निति भूम्नि तेनैव मत्वर्थीयो रप्रत्ययः । ग्रैष्मो मास उच्यते ॥

##  मन्त्रः
शुचि॑श्च॒ उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥

###  टीका
4चतुर्थं गृह्णाति - शुचिश्चेति ॥ शोचयिता शोषयिता सलिलानां शुचिः; स हि बहूष्णत्वात्सर्वं सलिलं शोषयति । 'इन् सर्वधातुभ्यः' इति शुचेरिन्प्रत्ययः ॥
 
##  मन्त्रः
नभ॑श्च उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥

###  टीका 
5पञ्चमं गृह्णाति - नभश्चेति ॥ नह्यति बध्नाति जन्तूनिति नभः । 'नहेर्दिवि भश्च' इत्यसुन्प्रत्ययः । वार्षिको मास उच्यते । स हि वर्षाभिभवेन जन्तून्प्रवृत्तिशून्यान् करोतीति बध्नाति । यद्वा - न भातीति नभः, स हि मेघाच्छादितत्वात् न भाति । भातेरसुनि नञ्समासे नलोपाभावो बहुलवचनत्वात् ॥

##  मन्त्रः 
नभ॒स्य॑श्च उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥

###  टीका
6षष्ठं गृह्णाति - नभस्यश्चेति ॥ नभातीति नभः, भातेरसुन् । समानमन्यत् । अप्रकाशो नभोस्यास्तीति नभस्यः, 'मत्वर्थे मासतन्वोः' इति यत् ॥

##  मन्त्रः
इषश्च उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥

###  टीका
7सप्तमं गृह्णाति - इषश्चेति ॥ इडन्नम् । भूम्नि मत्वर्थीयोकारप्रत्ययः । इष इति शारदो मास उच्यते, शरदि हि प्रायेनौषधयस्सम्पद्यन्ते ॥

##  मन्त्रः
ऊर्जश्च॒ उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥

###  टीका
8अष्टमं गृह्णाति - ऊर्जश्चेति ॥ ऊर्ग् रसः, स एव मत्वर्थीयोकारः । तत्र हि गावो बहुक्षीरा भवन्ति । प्रसन्नाश्च सरित्तटाकादयो रसवन्तो भवन्ति ॥

##  मन्त्रः
सह॑श्च उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥

###  टीका
9नवमं गृह्णाति - सहश्चेति ॥ हैमन्तिको मास उच्यते । सहते अभिभवतीति सहः । स हि शीतेन प्रजा अभिभवति । कर्तर्यसुन् ॥

##  मन्त्रः
सह॒स्य॑श्च॒ उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥

###  टीका
10दशमं गृह्णाति - सहस्यश्चेति ॥ प्रजानामभिभावकेन शीतेन तद्वान् । तेनैव यत्प्रत्ययः । शीतवानिति यावत् ॥

##  मन्त्रः
 तप॑श्च उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥
###  टीका
11एकादशं गृह्णाति - तपश्चेति ॥ शैशिर उच्यते । तपति दहति हिमेनेति तपः । कर्तर्येवासुन् ॥

##  मन्त्रः
तप॒स्य॑श्च उपया॒मगृ॑हीतोऽसि स॒॒सर्पोऽस्यहस्प॒त्याय॑ त्वा ॥

###  टीका
12द्वादशं गृह्णाति - तपस्यश्चेति । तपता हिमेन तद्वान् तपस्यः । स एव यत् । एवं नभस्सहस्तपश्शब्दाः स्वरानुरोधेनासुन्प्रत्ययान्ता व्याख्याताः । तथैव चाहुर्लौकिकाः -
'नभोनभस्यौ कथिताविषोर्जौ सहस्सहस्य्हौ च तपस्तपस्यौ' इति । आचार्याभिप्रायेण त्वेते अकारान्ता लक्ष्यन्ते; यथोक्तं - 'नभाय त्वा जुष्टं गृह्णामि' इत्यादि । तदा ते इमे मत्वर्थीयाकारान्ता द्रष्टव्याः । क्विबन्तेभ्यो वाऽसुन् कार्यः । पचाद्यजन्तेभ्यो वा मत्वर्थीयो लुप्यते । सर्वथा त्वेते वृषादयो द्रष्टव्याः ॥

##  मन्त्रः
उपया॒मगृ॑हीतोऽसि स॒॒सर्पोऽसि    
अहस्प॒त्याय॑ त्वा ॥ [15]  

###  टीका
13त्रयोदशं गृह्णाति - उपयामगृहीतोसि संसर्पोस्यंहस्पत्याय त्वा जुष्टं गृह्नामि इति ॥ हे सोम उपयामगृहीतोसि, ततस्त्वामंहस्पत्याय त्वां जुष्टं गृह्णमीति वक्ष्यमाणेन सम्बध्यते । संसर्प इति त्रयोदशो मास उच्यते । स हि द्वादशेन मासेन संसर्पति सङ्गच्छते । यद्वा - यस्मादयं मासिमास्यंशेनांशेन निष्पद्यते तस्मात्संतुष्ट एव मासान्तरैस्सर्पति । त्रिंशता च मासैर्मासत्वेन सम्पद्यते । इदृशस्त्वमसि न कर्मणां त्रयोदशमासार्होसीति । 'परादिश्छन्दसि बहुलम्' इत्युत्तरपदाद्युदात्तत्वम् । 

अधुना सोम उच्यते - अंहस्पत्याय त्वा जुष्टं गृह्णामीति शेषः । अंहस्पत्यस्त्रयोदशो मासः । अंहांसि पापानि पातयति । 'अमेर्हुच्च' इत्यसुन् । पातयिता नाशयिता अंहस्पत्यः । पततेर्ण्यन्तात् 'कृत्यल्युटो बहुळम्' इति कर्तरि यत्प्रत्ययः, 'बहुलं संज्ञाछन्दसोः' इति णिहुक्, 'कस्कादिषु च' इति सत्वम् । यद्वा - अंहतेर्गतिकर्मणोऽसुन्, अंहसां गतीनां पतिः पाता प्रवर्तक आदित्यः, तदधीनत्वात्सर्वचेष्टानाम् । 'पातेर्डतिः' । यद्वा - कृतानुस्वारोपजनमहरेवांह इत्युच्यते; यथोक्तं - 'वर्णागमो वर्णविपर्ययश्च' इति । तस्य पतिर्दिनपतिरादित्य एव । तत आगतस्तस्यापत्यं वा अंहस्पत्यः, पत्युत्तरपदलक्षणो ण्यः, छान्दसः आदिवृद्ध्यभावः, 'संज्ञापूर्वको विधिरनित्यः' इति वा । आदित्यवशेन हि त्रयोदशो मासो जायते । यथोक्तम् - 'अधिमासका युगे ते रविमासेभ्योधिकास्तु ये चान्द्राः ।  इति । तस्मात्तत आगत इति वा तदपत्यमिति वा शक्यते वक्तुम् । 'अस्ति त्रयोदशो मास इत्याहुः' इति च ब्राह्मणम् । यद्वा - संसर्पार्थस्सोम एव संसर्प इत्युच्यते । यद्वा - उपयामगृहीतोसि संसर्पार्थश्चासि, तस्मादंहस्पत्याय त्वां गृह्णामीति । चतुर्थ्यर्थे वा द्वितीया, अंहस्पत्याय तुभ्यमिमं सोमं गृह्णमीति शेषः ॥

इति चतुर्थे चतुर्दशोनुवाकः ॥  

## अनुवाकः 15

##  मन्त्रः
इन्द्राग्नी॒ आ ग॑त सु॒तङ्गी॒र्भिर्नभो॒ वरेण्यम् ।  
अस्य पा॑तन्धि॒येषि॒ता ॥

###  टीका
1ऋतुपात्रेणैन्द्राग्नं गृह्णाति ॥ 'यदैन्द्राग्नमृतुपात्रेण गृह्णाति' इति ब्राह्मणम्, 'ओजोभृतौ वा एतौ देवानाम्' इत्यादि च । इन्द्राग्नी आगतमिति त्रिपदा गायत्री । हे इन्द्राग्नी आगतं आगच्छतम् । 'बहुलं छन्दसि' इति शपो लुक् । सुतं अभिषुतं सोमं प्रति गीर्भिः स्तुतिभिः वरेण्यं वरणीयं प्रार्थनीयं स्तुत्यं सोमं नभः नहनं बन्धकं रसवत्तया मनसाम् । 'नहेर्दिवि भश्च' इत्यसुन् दिवोन्यत्रापि बहुलवचनात् । यद्वा - गीर्भिर्नहनीयं बन्धनीयं स्तुत्यमिति यावत् । यद्वा - नभ इव नभः आदित्यः स इव गीर्भिर्वरणीयः । 'वृञ एण्यः', वृषादिर्द्र्ष्टव्यः । आगत्य चास्य सोमस्य पातं पिबतम् कर्मणस्सम्प्रदानत्वाच्चतुर्थ्यर्थे षष्ठी । पूर्ववच्छपो लुक् । धिया बुद्ध्यास्मदीयया इषिता इषितौ अद्वेषितौ प्रार्थितौ युवां पिबतम् । 'सावेकाचः' इति धियो विभक्तिरुदात्ता । 'तीषसहलुभ' इतीडागमः । यद्वा - इषगतौ, धिया इषितौ प्राप्तौ ॥

##   मन्त्रः
उ॒प॒या॒मगृ॑हीतोऽसीन्द्रा॒ग्निभ्यान्त्वा   
इमामनुद्रुत्योपयामगृहीतोसीन्द्राग्निभ्यं त्वेति गृह्णाति ॥

##   मन्त्रः
एष ते॒ योनि॑रिन्द्रा॒ग्निभ्यान्त्वा ॥ [16]  

###  टीका
2एष ते योनिरिन्द्राग्निभ्यां त्वेति सादयति ॥  

इति चतुर्थे पञ्चदशोनुवाकः ॥  

## अनुवाकः 16
##  मन्त्रः
 ओमा॑सश्चर्षणीधृतो॒ विश्वे॑ देवास॒ आ ग॑त ।  
 दा॒श्वासो॑ दा॒शुष॑स्सु॒तम् ॥
 
###  टीका
1शुक्रपात्रेण वैश्वदेवं कलशाद्गृह्णाति - ओमास इति त्रिपदया गायत्र्या ॥ हे ओमासः अवितारः प्रजानां रक्षितारः । अवतेर्मन्प्रत्ययान्तात् 'ज्वरत्वर' इत्यादिना ऊठादेशे गुणः, आज्जसेरसुक् । चर्षणीधृतः, चर्षणयो मनुष्याः, तेषां प्रतिष्ठाद्यनु प्रदानेन धारयितारः । 'अन्येषामपि दृश्यते' इति पूर्वपदस्य दीर्घः, 'विभाषितं विशेषवचने बहुवचनम्' इति पूर्वस्याविद्यमानत्वनिषेधान्निहन्यते । विश्वे इति पादादित्वान्न निहन्यते । देवास इति पूर्ववन्निहन्यते, पूर्ववदसुक् । हे इर्दृशा विश्वे देवाः आगत आगच्छत । पूर्ववच्छपो लुक् । आमन्त्रितानामविद्यमान- त्वेपि आङः परत्वान्न निहन्यते । दाश्वांसो यूयम् । दाशृ दाने, लिटः क्वसुः 'दाश्वान्साश्वान्' इति निपातितः । यजमानेभ्यो धनानि दत्तवन्तः दाशुषोस्य यजमानस्य सुतं सोमं प्रत्यागच्छत । अयं हि यजमानो युष्मभ्यं हवींषि दत्तवान् ददाति दास्यति । तेन युष्मदुपकारिणोस्य सुतं प्रति दानशीला यूयं प्रत्यागच्छत । यद्वा - चतुर्थ्यर्थे षष्ठी, यो नाम कश्चिद्युष्मभ्यं हवींषि ददाति तस्मै दाशुषे दाश्वांसो यूयं धनानि दत्तवन्तो यूयम् । यद्वा - 'छन्दसि लुङ्लङ्लिटः' इत्युभयत्र वर्तमाने लिट् । युष्मभ्यं हवींषि ददतोस्य सुतं प्रति यूयमपि धनानि ददत एवागच्छत इति ॥

##   मन्त्रः
 उ॒प॒या॒मगृ॑हीतोऽसि॒ विश्वेभ्यस्त्वा दे॒वेभ्यः॑  
इमामनुद्रुत्योपयामगृहीतोसि विश्वेभ्यस्त्वा देवेभ्यः इति गृह्णाति ॥

##   मन्त्रः
ए॒ष ते॒ योनि॒र्विश्वेभ्यस्त्वा दे॒वेभ्यः॑ ॥ [17]  

###  टीका
2एष ते योनिर्विश्वेभ्यस्त्वा देवेभ्य इति सादयति ॥ 'वैश्वदेव्यो वै प्रजा असावादित्यश्शुक्रः' इत्यादि ब्राह्मणम् ॥

इति चतुर्थे षोडशोनुवाकः ॥  

#  अनुवाकः 17
##  मन्त्रः
  म॒रुत्व॑न्तँव्वृष॒भँव्वा॑वृधा॒नमक॑वारिन्दि॒व्य शा॒समिन्द्रम् ।  
वि॒श्वा॒साह॒मव॑से॒ नूत॑नायो॒ग्र स॑हो॒दामि॒ह त हु॑वेम ॥

###  टीका
1त्रयो मरुत्वतीया माध्यंदिने सवने गृह्यन्ते ॥ 'इन्द्रो मरुद्भिस्सांविद्येन' इत्यादि ब्राह्मणम् । ते चर्तुपात्रेण गृह्यन्ते । 'तस्य वृत्रं जघ्नुष ऋतवोमुह्यन्' इत्यादि ब्राह्मणम् । 'वज्रं वा एतं यजमानो भ्रातृव्याय प्रहरति यन्मरुत्वतीयाः' इत्यादि च । तत्र प्रथमं गृह्णाति - मरुत्वन्तमिति त्रिष्टुभा चतुष्पदया ॥ मरुतो देवविशेषास्तैस्तद्वन्तम् । 'तसौ मत्वर्थे' इति भत्वम् । 'झयः' इति मतुपो वत्वम् । वृषभं वर्षितारं कामानां अपां वा । 'ऋषिवृषिभ्यां कित्' इति वृषेरभच्प्रत्ययः । वावृधानं ऐश्वर्येण । वृधेस्ताच्छीलिकश्चानश्, 'बहुलं छन्दसि' इति शपश्श्लुः, तुजादित्वाद्दीर्घः, लसार्वधातुकानुदात्तत्वाभावात् 'चितः' इत्यन्तोदात्तत्वम् । अकवारिं अकुत्सितारिम् । कुत्सिता अरयो यस्य स कवारिः । कुशब्दस्याकारोपसर्जनो गुणश्छान्दसः, ततो नञ्समासः, अव्ययपूर्वपदप्रकृतिस्वरत्वम् । योल्पान् शत्रुत्वेन विषयीकरोति सोकवारिः । यद्वा - कविः प्रज्ञातः अरिर्यस्य स कवारिः । कविशब्दस्यावङादेशश्छान्दसः । ततोन्योकवारिः अप्रज्ञात शत्रुरित्यर्थः । दिवमर्हतीति दिव्यः । 'छन्दसि च' इति यत्प्रत्ययः । शासं शासकं शत्रूणाम् । पचाद्यच् । विश्वासाहं विश्वेषां शत्रूणामभिभवितारम् । 'छन्दसि सहः' इति ण्विप्रत्ययः, 'अन्येषामपि दृश्यते' इति पूर्वपदस्य दीर्घत्वम् । उग्रं उद्गूर्ण मायुधैः । सहोदां सहसो बलस्य दातारम् । 'आतो मनिन्क्वनिब्वनिपश्च' इति विच्प्रत्ययः । ईडृअशं मरुत्वन्तं इन्द्रं हुवेम आह्वयाम । इहास्मिन्कर्मणि । ह्वयतेराशिषि लिङ्, 'लिङ्याशिष्यङ्' यासुडादि, 'छन्दस्युभयथा' इति सार्वधातुकत्वात्सलोपः ॥ 'किदाशिषि' इति कित्त्वाद्वचिस्वप्यादिना संप्रसारणम् । किमर्थमाह्वयामः? अवसे रक्षणाय । अवतेरसुन् । नूतनायाभिनवाय अद्यप्रभृति विशिष्टं रक्षणं कर्तुम् । 'नवस्य नूआदेशः त्नप्तनप्खाश्च प्रत्ययाः' इति तनप्प्रत्ययः ॥

##   मन्त्रः
 उ॒प॒या॒मगृ॑हीतो॒ऽसीन्द्रा॑य त्वा म॒रुत्व॑ते 

###  टीका
इमामनुद्रुत्य उपयामगृहीतोसीन्द्राय त्वा मरुत्वत इति गृह्णाति ॥

2##   मन्त्रः
ए॒ष ते॒ योनि॒रिन्द्रा॑य त्वा म॒रुत्व॑ते ॥ [18]  

###  टीका
एष ते योनिरिन्द्राय त्वा मरुत्वत इति सादयति ॥

इति चतुर्थे सप्तदशोनुवाकः ॥  

# अनुवाकः 18
##  मन्त्रः  
इन्द्र॑ मरुत्व इ॒ह पा॑हि॒ सोमँ॒य्यथा॑ शार्या॒ते अपि॑बस्सु॒तस्य॑ ।  
तव॒ प्रणी॑ती॒ तव॑ शूर॒ शर्म॒न्ना वि॑वासन्ति क॒वय॑स्सुय॒ज्ञाः ॥

###  टीका
1द्वितीयं मरुत्वतीयं गृह्णाति - इन्द्र मरुत्व इति चतुष्पदया त्रिष्टुभा । हे इन्द्र मरुत्वः । 'मतुवसोः' इति रुत्वम् । 'नामन्त्रिते समानाधिकरणे' इति पूर्वपदस्याविद्यमानवत्त्वनिषेधान्निहन्यते । इहास्मिन्कर्मणि सोमं पाहि पिब । पूर्ववच्छपो लुक् । शर्यातिर्नाम राजा, तस्येदं शार्यातम् । यथा शर्यातेर्यागे सुतस्य सोमस्यापिबः । पूर्ववत्सम्प्रदानत्वं षष्ठ्याः षष्ठी च । कस्मात्पुनरेवमभ्यर्थ्यत इत्याह - हे शूर इन्द्र तव प्रणीती प्रणीत्या । 'सुपां सुलुक्' इति तृतीयायाः पूर्वसवर्णदीर्घत्वम् । तद्विषयेन प्रणयनेन तवैव शर्मन् शर्मणि शरणभावे । निमित्तसप्तमी, भावेसुखे वा निमित्ते सप्तमी । त्वमेव शरणं मे यथा भवसि, तदर्थं सुयज्ञाः शोभनयज्ञाः कवयो मेधाविनस्त्वामेवाविवासन्ति परिचरन्ति । तस्मात्त्वामेव प्रार्थयामहे ॥
 
 ##   मन्त्रः
उ॒प॒या॒मगृ॑हीतो॒ऽसीन्द्रा॑य त्वा म॒रुत्व॑ते 
ए॒ष ते॒ योनि॒रिन्द्रा॑य त्वा म॒रुत्व॑ते ॥ [19]  

पूर्ववड्ग्रहणं सादनं च ॥ 
(+++(पूर्ववद् ग्रहणम् इति भवितव्यम्-सम्पादकस्य लेखः)+++

इति चतुर्थेष्टादशोनुवाकः ॥  

 # अनुवाकः 19
 ##  मन्त्रः
 म॒रुत्वा॑ इन्द्र वृष॒भो रणा॑य॒ पिबा॒ सोम॑मनुष्व॒धम्मदा॑य ।  
आ सि॑ञ्चस्व ज॒ठरे॒ मध्व॑ ऊ॒र्मिन्त्व राजा॑सि प्र॒दिव॑स्सु॒तानाम् ॥

###  टीका
1तृतीयं मरुत्वतीयं गृह्णाति - मरुत्वानिन्द्रेति चतुष्पदया त्रिष्टुभा ॥ हे इन्द्र यस्त्वं मरुत्वान् वृषभश्च स त्वं रणाय सङ्ग्रामाय पिब सोमम् । 'द्व्यचोतस्तिङः ' इति दीर्घः । अनुष्वधं स्वधामन्नं अनुस्वदनीयं पुरोडाशात्मकमन्नं सोमम् । सुषामादित्वात् षत्वम्, 'अनोरप्रधानकनीयसी' इत्युत्तरपदान्तोदात्तत्वम् । मदाय, माद्यत्यनेनेति मदः । 'मदोऽनुपसर्गे' इत्यप् । ईदृशाय रणाय जयकरायेत्यर्थः । 'वार्त्रघ्ना एव ते यजमानस्य गृह्यन्ते' 'यन्मरुत्वतीयाः' 'आयुधं एतद्यजमानस्संस्कुरुते यन्मरुत्वतीयाः' इत्यादि च ब्राह्मणम् । कि बिन्दुमात्रमपि पीतं मदाय भवतीत्याशङ्क्य नेति प्रतिपाद्यते - आसिञ्चस्व आभिमुख्येन क्षारय जठरे उदरे यथा ते मदो भवति तथा प्रभूतं पिबेत्यर्थः । मध्वः मधुसदृशस्यास्य सोमस्य ऊर्मिं सङ्घातम् । 'जसादिषु वा वचनं छन्दसि' इति गुणाभावः । राजा विशेष्यते - प्रदिवः पुराणः नेदानीमेव । मदस्योत्पाद्यत्वे हेतुमाह - त्वं राजा सुतानां सोमार्नां, तव मदाय सोमा अभिषूयन्त इति भावः, अतिक्रान्तेष्वप्यहस्सु त्वमेव सोमानां राजेति । यद्वा - त्वमेव ह्यतिक्रान्तेष्वहस्सु सुतानां राजाऽभूः, तस्मादिदानीमपि पिबेति प्रार्थ्यसे । प्रगता दिवसा अस्येति प्रदिवः । छान्दसोकारस्समासान्तः, 'परादिश्छन्दसि बहुलम्' इत्युत्तरपदाद्युदात्तत्वम् । मरुत्वानित्यत्र पूर्ववत्सांहितायां रुत्वादि ॥ 

##   मन्त्रः
 उ॒प॒या॒मगृ॑हीतो॒ऽसीन्द्रा॑य त्वा म॒रुत्व॑ते(भिन्नवाक्यत्वात्न भिन्नमन्त्रनिर्देशः)
 ए॒ष ते॒ योनि॒रिन्द्रा॑य त्वा म॒रुत्व॑ते ॥ [20]  

###  टीका
पूर्ववदेव ग्रहण2सादने ॥

इति चतुर्थे एकोनविंशोनुवाकः ॥  
 # अनुवाकः 20
   ##  मन्त्रः
  म॒हा इन्द्रो॒ य ओज॑सा प॒र्जन्यो॑ वृष्टि॒मा इ॑व ।  
 स्तोमैर्व॒थ्सस्य॑ वावृधे ॥

###  टीका
1शुक्रपात्रेण माहेन्द्रं गृह्णाति - महानिति गायत्र्या त्रिपदया ॥ य ओजसा बलेन महान् इन्द्रः । पूर्ववद्रुत्वादि संहितायाम् । स इन्द्रः, वत्सस्य वत्सस्थानीयस्य यजमानस्य ऋषेर्वा वत्सनाम्नः, स्वभूतैस्तोमैस्स्तोत्रैः वावृधे वर्धताम् । 'छन्दसि लुङ्लिङ्लिटः' इति लिट् । 'तुजादीनां' इत्यभ्यासस्य दीर्घः । क इव? पर्जन्यो वृष्टिमानिव यथा वृष्टिमान् पर्जन्योभिवर्धते लोकाभिवृद्ध्या तथेत्यर्थः । वृष्टिमानित्यस्व 'ह्रस्वनुङ्भ्यां मतुप्' इति मतुप उदात्तत्वम् । पूर्ववद्रुत्वादि संहितायाम् ॥

##   मन्त्रः
 उ॒प॒या॒मगृ॑हीतोऽसि महे॒न्द्राय॑ त्वा 

###  टीका
इमामनुद्रुत्योपयामगृहीतोसि महेन्द्राय त्वेति गृह्णाति ॥

##   मन्त्रः
एष ते॒ योनि॑र्महे॒न्द्राय॑ त्वा ॥ [21]  

###  टीका
2एष ते योनिर्महेन्द्राय त्वेति सादयति ॥ 'इन्द्रो वृत्रमहन् तं देवा अब्रुवन्महान्वा अयमभूत्' इत्यादि ब्राह्मणम् ॥

इति चतुर्थे विंशोनुवाकः ॥  

# अनुवाकः 21
##  मन्त्रः  
म॒हा इन्द्रो॑ नृ॒वदा च॑र्षणि॒प्रा उ॒त द्वि॒बर्हा॑ अमि॒नस्सहो॑भिः ।  
अ॒स्म॒द्रिय॑ग्वावृधे वी॒र्या॑यो॒रु पृ॒थुस्सुकृ॑त क॒र्तृभि॑र्भूत् ॥

###  टीका
1बृहत्पृष्ठपक्षे माहेन्द्रं गृह्णाति - महाꣳइन्द्रो नृवदिति चतुष्पदया त्रिष्टुभा ॥ महानयमिन्द्रः यश्चर्षणिप्राः, चर्षणयो मनुष्यास्तेषां पूरयिता कामैः । प्रा पूरणे, 'आतो मनिन्क्वनिब्वनिपश्च' इति विच्प्रत्ययः । नृवत् मनुष्यवत्, यथा मनुष्या आराधयितॄन् कामैः पूरयन्ति तद्वत् । यद्वा - चर्षणीनां चर्षणवतामाचारवतां कामः पूरयिता । समन्तादित्यर्थे आकारः, सर्वत्र पूरयिता, तस्मान्महान् । यद्वा - नृवत् एकस्मिन्निव नरे समन्तात् सर्वेष्वपि लोकेषु चरणशीलानां पूरयिता, ततोयं महानिति । चरेरनिप्रत्ययो बहुलवचनात्सुडागमः । यद्वा - 'कृषेरादेश्च चः' इति कृषेरेतद्रूपम् । आङापि कृष्यर्थो विशेष्यते । उदात्तश्रुतेश्चायमसमस्त एव कृष्यर्थं विशिनष्टि । हविःप्रदानादिना आकर्षवतां वशीकुर्वतां कामैः पूरयितेति । उत अपिच द्विबर्हाः द्वयोर्लोकयोर्बृंहितः प्रवृद्धस्तेजसास्मिन्नमुष्मिंश्च । ब्रहेरनिदितोसुन्प्रत्ययः, 'परादिश्छन्दसि बहुलम्' ।

पुनश्च विशेष्यते - स होभिर्बलैः अमिनः अपरिच्छेदः । मानं मिनम् । मातेर्निष्ठा, छान्दसं निष्ठानत्वम् । तदस्य नास्तीत्यमिनः, न ह्यस्यैतादृग्बलमस्तीति निश्चेतुं शक्यते । यद्वा - सहोभिरमिनः सङ्गतः । अम गत्यादिषु, 'बहुलमन्यत्रापि' इतीनच्प्रत्ययः । इर्दृश इन्द्रो वीर्याय वीर्यार्थम् । यद्वा - कर्म वृत्रवधादि तदर्थम् । अस्मद्र्यक् वावृधे वर्धताम् । 'छन्दसि लुङ्लङ्लिटः' इति लिट्, तुजादित्वाद्दीर्घः । अस्मास्व ञ्चतीत्यस्मद्र्यक् । 'विष्वग्देवयोश्च' इत्यद्र्यादेशः, क्रियाविशेषणत्वान्नपुंसकत्वम् । अस्माभिर्यजमानैर्दत्तानि हवींषि गृहीत्वा वर्धतामिति यावत् । किञ्च - कर्तृभिः परिचरद्भिः अस्माभिर्यजमानैरिन्द्रः उरुर्विस्तीर्णो बलेन, पृथुः प्रथितस्सर्वत्र यशसा, सुकृतः सुष्ठुकृतः वशीकृतश्च, भूत् भवतु । भवतेर्लुङि पूर्ववच्छपो लुक्, 'भूसुवोस्तिङि' इति गुणाभावः । यद्वा - कर्तृभिरस्माभिः सुकृतस्सम्यक्कृतोयमुरुः पृथुश्च भवतु । 'सुः पूजायाम्' इति कर्मप्रवचनीयत्वम् । 'स्वती पूजायाम्' इति प्रादिसमासः, तेन गतित्वाभावात् 'सूपमानात्कः' इत्युत्तरपदान्तोदात्तत्वाभावे अव्ययपूर्वपदप्रकृतिस्वरत्वमेव भवति ॥

##   मन्त्रः
 उ॒प॒या॒मगृ॑हीतोऽसि महे॒न्द्राय॑ त्वा  
एष ते॒ योनि॑र्महे॒न्द्राय॑ त्वा ॥ [22]  

###  टीका
ग्रहण2सादने पूर्ववदेव ॥
