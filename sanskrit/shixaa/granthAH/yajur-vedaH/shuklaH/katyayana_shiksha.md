---
title: कात्यायन शिक्षा

---
कात्यायन शिक्षा  
यदुदात्तात्परं नोचं स्वार्यं तत्परतो न चेत्  
उदात्तात्स्वरितं वा स्याद्यत्र स्यात्स्वरितं वदेत् १  
एकीभूतमुदात्तेन स्यादुदात्तमतः परम्  
नीचं स्वार्यं यथोक्तं चेद्यच्च स्यात्स्वरितान्वितम् २  
यदुदात्त इकारः स्यादनुदात्तेन संयुतः  
इकारेण तदा स्वार्य्योऽभीन्धताभित्ययं यथा ३  
पदकाले य एकार उदात्तः संहितोद्भवः  
ओकारःस्वरसंयुक्तोऽयं न च स्वार्य्य एव सः ४  
स्वरितं पदमध्यस्थमुदात्तेन समन्वितम्  
पदकाले न पूर्व्वेण ततः स्वार्यन्तु यत्परम् ५  
एकीभूताविकारौ चेदुदात्तस्वरितौ पदे  
एकस्मिन्नेव तौ स्वार्य्यौ दीर्घपूर्वे तयोः परम् ६  
पदस्य स्वरितस्थाने व्यञ्जनं जायते यदि  
सन्धिकाले तदा नीचः स्वार्य्यः स्यात्तत्पुरः स्थितः ७  
पदकाले यदा नादः स्वरितः स च इष्यते  
सन्धिकाले तदा तस्मात्स्वार्य्यः पूर्वपदे तु यः ८  
व्यञ्जनं स्वरितात्पूर्वं पञ्चमेनान्वितं यदि  
स्वरितादुत्तरं तस्मात्स्वार्य्यो नादस्त्वनन्तरः ९  
तच्च नीचमिति ज्ञेयं यद्येकस्मिन्पदे भवेत्  
प्रचयं स्वरितादूर्ध्वमुपोपेदित्ययं यथा १०  
नीचात्प्रचयतस्तस्मात्स्वरिता संहिता भवेत्  
परेषां यत्तु पूर्वं स्यात्स्वरोच्चं नीचमेव तत् ११  
उदात्तं पदकाले यत्संहितायां तथैव च  
तस्मात्पूर्वं तु यत्किञ्चिदनुदात्तं तदुच्यते १२  
यन्नीचं पदकाले तत्संहितायां तथैव च  
उक्तं वा नीचहीनं चेत्पितृश्रवणं तद्भवेत् १३  
               इति महर्षिकात्यायनप्रणीता शिक्षा समाप्ता