---
title: द्वित्वलक्षणम्

---
द्वित्वलक्षणम्  
पदादौ पदमध्ये वा स्थितस्योष्मपरस्य वै  
प्रथमस्य द्वितीयत्वं पूर्वं कुर्वीत पण्डितः १  
अभिधानाख्यवर्णस्य प्रथमस्य परे यदि  
मुख्यप्रथमसद्भावे द्वित्वं न स्यात् सदोष्मणाम् २  
न रेफे वा हकारे वा द्विर्भावो जायते क्वचित्  
न च वर्गद्वितीयस्य न चतुर्थे कदाचन ३  
व्यञ्जनादहृतं पूर्वं द्वित्वमित्यभिधीयते  
स्वरादहृतं पूर्वं द्वित्वं न स्यात्कदाचन ४  
काठके तु पृणच्छिद्रं द्वित्वमित्यभिधीयते  
अपेतेति पृणच्छिद्रं द्वित्वं न स्यात्कदाचन ५  
राशेवे च परो लस्तु द्वित्वं नैत्यप्यसंयुतः  
व्यञ्जनानामसंयोगो यत्र येन निषिध्यते ६  
तत्र तेन भवेद्द्वित्वं लस्य वस्वार एव हि  
लकारस्य वकारेण संयोगः स्वरतो यदि  
तथा संयुक्त एव स्यादसंयुक्तस्तथान्यथा ७  
रेफपूर्वो नकारो यः पदान्तो यत्र दृश्यते  
विशेषं तत्र जानीयाद्द्वित्वमित्यभिधीयते ८  
रेफात्परमृवर्णस्य व्यञ्जनत्वं प्रकीर्तितम्  
तस्मात्संयुक्तकार्याणि भवन्ति हि यथाविधि ९  
दीर्घात्परस्य रेफस्य ऋकारे परतः स्थिते  
रेफः पूर्वस्वराङ्गः स्याद्ध्रस्वाच्चापि तथा भवेत् १०  
दीर्घस्वरात्पदान्तस्था या भक्तिरुपजातयः  
सापि पूर्वस्वराङ्गः स्याद् दोषावस्तर्हिविष्मति ११  
                                  इति द्वित्वलक्षणं समाप्तम्