---
title: ०८

---


अथाष्टमं प्रकरणम् ।

## अथ काण्डव्रतोपाकरणम् ।

 **"तत्रेदं^([\[१\]](#cite_note-1)) सूत्रम्--**काण्डोपाकरणे काण्डविसर्गे
च सदसस्पतिमद्भुतं प्रियमिन्द्रस्य काम्यम् । सनिं मेधामयासिष स्वाहेति
काण्डर्षिर्दितीय इमं मे वरुण तत्त्वा यामि त्वं नो अग्ने स त्वं नो अग्ने
त्वमग्ने अयाऽसि प्रजापते यदस्य कर्मणोऽत्यरीरिचमिति चात्रैके
जयाभ्यातानान्राष्ट्रभृत इत्युपजुह्वति यथापुरस्तात्" **इति ।**

 **अस्यार्थः--नव षट्पञ्च चत्वारि वा काण्डानि, तत्र प्राजापत्यं
सौम्यमाग्नेयं वैश्वदेवं स्वायंभुवमारुणम् । सांहितीर्देवता उपनिषदो
वारुणीर्देवता उपनिषदो याज्ञिकीर्देवता उपनिषद इति नवपक्षे काण्डानि ।
षट्पक्ष आरुणान्तानि षट्, पञ्चपक्षे स्वायंभुवान्तानि पञ्च, चतुष्पक्षे
वैश्वदेवान्तानि चत्वा^([\[२\]](#cite_note-2))रीति । तेषामनुक्रमणं
काण्डानुक्रमणिकायां द्रष्टव्यम् । तेषां काण्डानामुपाकरणं**
**काण्डोपाकरणं तस्मिन्काडोपाकरणे, काण्डव्रतारम्भ इत्यर्थः । काण्डानां
विसर्गः काण्डव्रतविसर्ग इत्यर्थः । तस्मिन्प्रसाधनीदेवीहोमान्तं कृत्वा
सदसस्पतये हुत्वा काण्डर्षिभ्यो जुहोति । अमन्त्रास्वमुष्मै स्वाहेति
यथादेवतमितिवचनात् । प्रजापतये काण्डर्षये स्वाहा । सोमाय काण्डर्षये
स्वाहा । अग्नये काण्डर्षये स्वाहा । विश्वेभ्यो देवेभ्यः काण्डर्षिभ्यः
स्वाहा । स्वयंभुवे काण्डर्षये स्वाहेति यथाकाण्डं जुहुयात् । ततो
वारुण्यादिस्विष्टकृदन्तं यथोक्तमुपहोमाश्च । यथापुरस्तादित्यनेन
स्विष्टकृतः पूर्वत्वं होमविधिश्च प्राप्यते । अथवा सदसस्पतिर्द्वितीयः
काण्डर्षिर्भवतीत्यर्थः । अस्मि^([\[३\]](#cite_note-3))न्कल्पे
काण्डर्षिहोमानन्तरं सदसस्पतिहोमः । अत्र द्वितीयवचनं प्रसिद्धस्य
काण्ड^([\[४\]](#cite_note-4))र्षेः प्राथम्यार्थम् ।
पूर्वस्मि^([\[५\]](#cite_note-5))न्कल्पे द्वितीयवचनं सदसस्पतिरेव
काण्डर्षिर्मा भूदित्येतदर्थम् । वारुण्याद्यनुक्रमणमाघारवन्नियमार्थम् ।
कुत्रचिद्व्याहृतिहोमविधानमेव तथा । यथापुरस्तादिति वचनं जयहोमे
राष्ट्रभृद्धोमे च मन्त्रविषये पक्षान्तरस्यापि सत्त्वादुपनयने यः
परिगृहीतः पक्षः स एवात्रेति ज्ञापनार्थं स्विष्टकृतः प्राक्कर्तव्यतार्थं
च । ननु समावर्तनादावन्यतरानुवादेनैवाऽऽघारवन्नियमे सिद्ध उभयानुवादो
व्यर्थ इति चेन्न । तस्य नियमार्थत्वात् । तथा हि । यत्रोभयानुवादः
समावर्तनादौ तत्रोभयसहितमेवाऽऽघारवत्तन्त्रं नियतमिति ।
तेनोभयानुवादातिरिक्तस्थले यद्यदननूदितं भवति तस्यानियमः सिध्यति ।
काण्डव्रतोपाकरणोत्सर्गयोर्व्याहृतिहोमानुवादाभावान्न व्याहृतिहोमनियमः ।
चतुर्थीहोमे संवादाभिनयने शूलगवे
मासिश्राद्धाष्टकाश्राद्धादावाग्रहायणीकर्मणि च वारुण्याद्यनुवादाभावान्न
वारुण्यादिनियमः । त्रिवृदन्नहोमे शास्त्रान्तरोक्तेषु कर्मसु
चाऽऽघारवत्तन्त्रत्वपक्षेऽपि व्याहृतिहोमवारुण्याद्यनियम उभयानुवादाभावात्
। अथवा यत्र व्याहृतिहोमवारुण्यादिहोमानुवादो नास्ति तत्रैतयोर्निवृत्तिरेव
। तेन पू^([\[६\]](#cite_note-6))र्वं तन्त्रं
प्रसाधनीदेवीहोमान्तमुत्त^([\[७\]](#cite_note-7))रं तन्त्रं
स्विष्टकृदादीति द्रष्टव्यम् ।**

## अथ प्रयोगः ।

 **आचार्यो ब्रह्मचारिसहितः कृतनित्यक्रियः प्राङ्मुख उपविश्याऽऽचम्य
प्राणानायम्य देशकालौ संकीर्त्यास्यामुकशर्मणो ब्रह्मचारिणः
प्राजापत्यकाण्डाध्ययनाधिकारसिद्धिद्वारा श्रीपरमेश्वरप्रीत्यर्थं
प्राजापत्यकाण्डव्रतोपाकरणं करिष्ये । तदङ्गं गणपतिपूजनं पुण्याहवाचनं
मातृकापूजनं नान्दीश्राद्धं च** **करिष्य इति
^([\[८\]](#cite_note-8))संकल्प्योक्तरीत्या कुर्यात् । अत्र सविता
प्रीयतामिति विशेषः । एवं सर्वेषु व्रतेषु ।**

 **अत्र ब्रह्मचारिण उपाकरणाङ्गत्वेन वपनं स्नानं च कारयित्वा तस्मै
नूतनकटिसूत्रकच्छोपवीताजिनोत्तरीयदण्डांस्तूष्णीं दत्त्वा पुराणान्यप्सु
निक्षिपेदिति केचित् ।**

 **तत उल्लेखनादिविधिना स्थण्डिलसंस्कारं विधाय समुद्भवनामानं
श्रोत्रियागारादाहृतं लौकिकमग्निं प्रतिष्ठाप्य प्रज्वाल्य ध्यात्वा
समित्त्रयमादाय श्रद्ध एहीत्यादिप्राणायामान्तं कृत्वा
प्राजापत्यकाण्डव्रतोपाकरणहोमकर्मणि या यक्ष्यमाणा इत्यादिव्याहृत्यन्तं
प्रसाधनीदेव्यन्तं वोक्त्वा प्रधानहोमे सदसस्पतिमाज्याहुत्या यक्ष्ये ।
प्रजापतिं काण्डर्षिमाज्याहुत्या य^([\[९\]](#cite_note-9))क्ष्य इति वदेत्
। अथवा प्रजापतिं काण्डर्षिमाज्याहुत्या सदसस्पतिमाज्याहुत्येति विपरीतम्
।**

 **ततोऽङ्गहोमे वरुणमित्यादि स्विष्टकृद्धोमेऽग्निं
स्विष्टकृतमित्यादि^([\[१०\]](#cite_note-10))
वाऽन्वाधानोत्कीर्तितपक्षानुसारेण व्याहृतिहोमान्तं प्रसाधनीदेवीहोमान्तं
वा कृत्वा प्रधानहोमं कुर्यात् ।
सदसस्पति^([\[११\]](#cite_note-11))मद्भुतमित्यस्य याज्ञिक्यो देवता
उपनिषदः सदसस्पतिर्गायत्री ।
प्राजापत्यकाण्डव्रतोपाकरणप्रधा^([\[१२\]](#cite_note-12))नाज्यहोमे
विनियोगः--**"ॐ सदसस्पति० सिष स्वाहा । सदसस्पतय इदं० । ॐ प्रजापतये
काण्डर्षये स्वाहा । प्रजापतये काण्डर्षय इदं०" **विपरीतं वा ।
इत्यन्वाधानोत्कीर्तितपक्षानुसारेणाऽऽहुतिद्वयं हुत्वेमं मे
वरुणेत्यादिहोमशेषं समापयेत् । जयादिहोमा वैकल्पिकाः ।
अत्रात्रग्रहणमुपाकरणे यदि जयाद्युपहोमोऽनुष्ठितस्तदोत्सर्जने कर्तव्य एव,
तत्राभावेऽप्यत्राप्यभाव इत्येतदर्थम् ।**

 **अथ ब्रह्मचार्यग्ने व्रतपत इत्यादिभिरुपनयनोक्तरीत्या देवतोपस्थानं
कृत्वा गुरवे वरं दद्यात् । नात्र त्रिवृदन्नहोमः ।**

 **तत आचार्यो ब्राह्मणभोजनं कृत्वा भूयसीं दक्षिणां च दत्त्वा
कर्मसाद्गुण्याय विष्णुं स्मृत्वा कर्मेश्वरायार्पयेत् । अधीते काण्डे
तस्यैवोत्सर्जनम् । उपाकरणवत्सर्वम् । तत्रैतावान्विशेषः । अस्यामुकशर्मणो
ब्रह्मचारिणः प्राजापत्यकाण्डाध्ययनार्थं स्वीकृतस्य
प्राजापत्यकाण्डव्रतस्योत्सर्जनं करिष्य इति संकल्पवाक्यम् ।
प्राजापत्यकाण्डव्रतोत्सर्ज^([\[१३\]](#cite_note-13))नहोमकर्मणीत्यन्वाधाने,
प्राजापत्यकाण्डव्रतोत्सर्जनप्रधानाज्यहोमे विनियोग इति विनियोगवाक्ये ।
उपाकरणे** **यदि जयादिहोमाः कृता भवेयुस्तदाऽत्रापि कार्याः ।
अचारिषमशकमराधीत्यूह उपस्थानमन्त्रेषु । अन्यत्समानम् ।**

**इति प्राजापत्यकाण्डव्रतम् ।**

------------------------------------------------------------------------

## अथ सौम्यकाण्डव्रतम् ।

 **सौम्यकाण्डाध्ययनाधिकारसिद्धिद्वारा श्रीपरमेश्वरप्रीत्यर्थं
सौम्यकाण्डव्रतोपाकरणं करिष्य इति संकल्पवाक्यम् ।
सौम्यकाण्डव्रतोपाकरणहोमकर्मणीति सदसस्पतिमाज्याहुत्या सोमं
काण्डर्षिमाज्याहुत्येति सोमं काण्डर्षिमाज्याहुत्या
सदसस्पतिमाज्याहुत्येति विपरीतं वेति चान्वाधाने
सौम्यकाण्डव्रतोपाकरणप्रधानाज्यहोमे विनियोग इति विनियोगवाक्ये ।
अन्वाधानोत्कीर्तितपक्षानुसारेण सदसस्पतिहोमानन्तरं तत्पूर्वं वा सोमाय
काण्डर्षये स्वाहेत्याहुतिः । सोमाय काण्डर्षय इदमिति त्यागः ।
व्रतग्रहणान्तं प्राजापत्यकाण्डव्रतोपाकरणवत् । सौम्यकाण्डेऽधीत उत्सर्जनम्
। सौम्यकाण्डाध्ययनार्थं स्वीकृतस्य^([\[१४\]](#cite_note-14))
सौम्यकाण्डव्रतस्योत्सर्जनं करिष्य इति संकल्पवाक्ये ।
सौम्यकाण्डव्रतोत्सर्जनहोमकर्मणीत्यन्वाधाने ।
सौम्यकाण्डव्रतोत्सर्जनप्रधानाज्यहोमे विनियोग इति विनियोगवाक्ये ।
अचारिषमशकमराधीत्युपस्थानमन्त्रेषु ।
अन्यत्सर्वं^([\[१५\]](#cite_note-15)) सौम्यकाण्डव्रतोपाकरणवत् ।**

**इति सौम्यकाण्डव्रतम् ।**

## अथाऽऽग्नेयकाण्डव्रतम् ।

 **आग्नेयकाण्डाध्ययनाधिकारसिद्धिद्वारा
श्रीपरमेश्वरप्रीत्यर्थमाग्नेयकाण्डव्रतोपाकरणं करिष्य इति संकल्पवाक्ये ।
आग्नेयकाण्डव्रतोपाकरणहोमकर्मणीति
सदसस्पतिमाज्याहुत्या^([\[१६\]](#cite_note-16))ऽग्निं
काण्डर्षिमाज्याहु^([\[१७\]](#cite_note-17))त्येति, अग्निं
काण्डर्षिमाज्याहुत्या सदसस्पतिमाज्याहुत्येति विपरीतं वेत्यन्वाधाने ।
आग्नेयकाण्डव्रतोपाकरणप्रधानाज्यहोमे विनियोग इति विनियोगवाक्ये ।
अन्वाधानोत्कीर्तनानुसारेण सदसस्पतिहोमानन्तरं तत्पूर्वं वाऽग्नये
काण्डर्षये स्वाहेत्याहुतिः । अग्नये काण्डर्षय इदमिति त्यागः ।
अन्यत्सर्वं प्राजापत्यका** **ण्डव्रतोपाकरणवत् । आग्नेयकाण्डेऽधीत
उत्सर्जनम् । आग्नेयकाण्डाध्ययनार्थं
स्वीकृतस्याऽऽग्नेयकाण्डव्रतस्योत्सर्जनं करिष्य इति संकल्पवाक्ये ।
आग्नेयकाण्डव्रतोत्सर्जनहोमकर्मणीत्यन्वाधाने ।
आग्नेयकाण्डव्रतोत्सर्जनप्रधानाज्यहोमे विनियोग इति विनियोगवाक्ये ।
अचारिषमशकमराधीत्युपस्थानमन्त्रेषु । अन्यत्सर्वमाग्नेयकाण्डव्रतोपाकरणवत्
।**

**इत्याग्नेयकाण्डव्रतम् ।**

## अथ वैश्वदेवकाण्डव्रतम् ।

 **वैश्वदेवकाण्डाध्ययनाधिकारसिद्धिद्वारा श्रीपरमेश्वरप्रीत्यर्थं
वैश्वदेवकाण्डव्रतोपाकरणं करिष्य इति संकल्पवाक्ये ।
वैश्वदेवकाण्डव्रतोपाकरणहोमकर्मणीति
सदसस्पतिमाज्याहुत्या^([\[१८\]](#cite_note-18))
विश्वान्देवान्काण्डर्षीनाज्याहु^([\[१९\]](#cite_note-19))त्येति,
विश्वान्देवान्काण्डर्षीनाज्याहुत्या सदसस्पतिमाज्याहुत्येति विपरीतं
वेत्यन्वाधाने । वैश्वदेवकाण्डव्रतोपाकरणप्रधानाज्यहोमे विनियोग इति
विनियोगवाक्ये । अन्वाधानोत्कीर्तनानुसारेण सदसस्पतिहोमानन्तरं तत्पूर्वं
वा विश्वेभ्यो देवेभ्यः काण्डर्षिभ्यः स्वाहेत्याहुतिः । विश्वेभ्यो
देवेभ्यः काण्डर्षिभ्य इदमिति त्यागः । अन्यत्सर्वं
प्राजापत्यकाण्डव्रतोपाकरणवत् । वैश्वेदवकाण्डेऽधीत उत्सर्जनम् ।
वैश्वदेवकाण्डाध्ययनार्थं स्वीकृतस्य वैश्वदेवकाण्डव्रतस्योत्सर्जनं करिष्य
इति संकल्पवाक्ये । वैश्वदेवकाण्डव्रतोत्सर्जनहोमकर्मणीत्यन्वाधाने
वैश्वदेवकाण्डव्रतोत्सर्जनप्रधानाज्यहोमे विनियोग इति विनियोगवाक्ये ।
अचारिषमशकमराधीत्युपस्थानमन्त्रेषु । अन्यत्सर्वं
वैश्वदेवकाण्डव्रतोपाकरणवत् ।**

**इति वैश्वदेवकाण्डव्रतम् ।**

## अथ स्वायंभुवकाण्डव्रतम् ।

 **स्वायंभुवकाण्डाध्ययनाधिकारसिद्धिद्वारा श्रीपरमेश्वरप्रीत्यर्थं
स्वायंभुवकाण्डव्रतोपाकरणं करिष्य इति संकल्पवाक्ये ।
स्वायंभुवकाण्डव्रतोपाकरणहोमकर्मणीति
सदसस्पतिमाज्याहुत्या^([\[२०\]](#cite_note-20)) स्वयंभुवं
काण्डर्षिमाज्याहु^([\[२१\]](#cite_note-21))त्येति, स्वयंभुवं
काण्डर्षिमाज्याहुत्या सदसस्पतिमाज्याहुत्येति विपरीतं वेत्यन्वा** **धाने
। स्वायंभुवकाण्डव्रतोपाकरणप्रधानाज्यहोमे विनियोग इति विनियोगवाक्ये ।
अन्वाधानोत्कीर्तनानुसारेण सदसस्पतिहोमानन्तरं तत्पूर्वं वा स्वयंभुवे
काण्डर्षये स्वाहेत्याहुतिः । स्वयंभुवे काण्डर्षय इदमिति त्यागः ।
अन्यत्सर्वं प्राजापत्यकाण्डव्रतोपाकरणवत् । स्वायंभुवे काण्डेऽधीत
उत्सर्जनम् । स्वायंभुवकाण्डाध्ययनार्थं स्वीकृतस्य
स्वायंभुवकाण्डव्रतस्योत्सर्जनं करिष्य इति
संकल्पवा^([\[२२\]](#cite_note-22))क्ये ।
स्वायंभुवकाण्डव्रतोत्सर्जनहोमकर्मणीत्यन्वाधाने ।
स्वायंभुवकाण्डव्रतोत्सर्जनप्रधानाज्यहोमे विनियोग इति विनियोगवाक्ये ।
अचारिषमशकमराधीत्युपस्थानमन्त्रेषु । अन्यत्सर्वं
स्वायंभुवकाण्डव्रतोपाकरणवत् । एतत्काण्डस्य पाक्षिकत्वं तु प्रागेवोक्तम्
।**

 **मातृदत्तोऽप्येवमाह--** "स्वायंभुवं काण्डं पञ्चममेके" **इति ।**

 **केषांचिन्मते स्वायंभुवकाण्डं पञ्चमं पृथक् । केषांचिन्मते पृथङ्न
भवतीत्यर्थः । अपृथक्त्वपक्षेऽन्त्ये वैश्वदेवकाण्डेऽन्तर्भावो ज्ञेयः ।**

## अथैतेषां तन्त्रेणोपाकरणप्रयोगः ।

 **ब्रह्मचारिणा सहाऽऽचार्यः कृतनित्यक्रियः प्राङ्मुख उपविश्याऽऽचम्य
प्राणानायम्य देशकालौ संकीर्त्यास्यामुकशर्मणो ब्रह्मचारिणो
वेदाध्ययनाधिकारसिद्धिद्वारा श्रीपरमेश्वरप्रीत्यर्थं
प्राजापत्यसौम्याग्नेयवैश्वदेवाख्यकाण्डचतुष्टयव्रतोपाकरणं तन्त्रेण करिष्य
इति संकल्प्य गणेशपूजनादिनान्दीश्राद्धान्तं कुर्यात् ।**

 **स्वायंभुवकाण्डस्यानन्तर्भावपक्षे
प्राजापत्यसौम्याग्नेयवैश्वदेवस्वायंभुवाख्यकाण्डपञ्चकव्रतोपाकरणं तन्त्रेण
करिष्य इत्येवं संकल्पः ।**

 **नान्दीश्राद्धोत्तरं ब्रह्मचारिणा वपनं स्नानं च कारयित्वा तस्मै
नूतनकटिसूत्रकच्छोपवीताजिनोत्तरीयदण्डान्दत्त्वा पुराणान्यप्सु
निक्षिपेदिति केचित् ।**

 **तत उल्लेखनादिविधिना स्थण्डिलसंस्कारं विधाय समुद्भवनामानं
श्रोत्रियागारादाहृतं लौकिकमग्निं प्रतिष्ठाप्य प्रज्वाल्य ध्यात्वा
समित्त्रयमादाय श्रद्ध एहीत्यादि प्राणायामान्तं कृत्वा
प्राजापत्यसौम्याग्नेयवैश्वदेवाख्यकाण्डचतुष्टयव्रतोपाकरणहोमकर्मणि या
यक्ष्यमाणा इत्यादिव्याहृत्यन्तं
प्रसाधनीदेवी^([\[२३\]](#cite_note-23))होमान्तं वोक्त्वा प्रधानहोमे
सदसस्पतिं प्रजापतिं काण्डर्षिं सोमं काण्डर्षिमग्निं काण्डर्षिं
विश्वान्देवान्काण्डर्षीश्चैकैकयाऽऽज्याहुत्या यक्ष्य इति प्रजापतिं**
**काण्डर्षिं सोमं काण्डर्षिमग्निं काण्डर्षिं
विश्वान्देवान्काण्डर्षीन्सदस्पतिं चैकयाऽऽज्याहुत्या यक्ष्य इति विपरीतं
वा । अङ्गहोमे वरुणं द्वाभ्यामित्यादि ।**

 **स्वायंभुवकाण्डस्यानन्तर्भावपक्षे
प्राजापत्यसौम्याग्नेयवैश्वदेवस्वायंभुवाख्यकाण्डपञ्चकव्रतोपाकरणहोमकर्मणि
या यक्ष्यमाणा इत्यादि व्याहृत्यन्तं प्रसाधनीदेव्यन्तं वोक्त्वा
प्रधानहोमे सदसस्पतिं प्रजापतिं^([\[२४\]](#cite_note-24)) काण्डर्षिं सोमं
काण्डर्षिमग्निं काण्डर्षिं विश्वान्देवान्काण्डर्षीन्स्वयंभुवं काण्डर्षिं
चैकैकयाऽऽज्याहुत्या यक्ष्य इति प्रजापतिं^([\[२५\]](#cite_note-25))
काण्डर्षिं सोमं काण्डर्षिमग्निं काण्डर्षिं
विश्वान्देवान्काण्डर्षीन्स्वयंभुवं काण्डर्षिं सदसस्पतिं
चैकैकयाऽऽज्याहुत्या यक्ष्य इति विपरीतं वा । अङ्गहोमे
वरु^([\[२६\]](#cite_note-26))णं द्वाभ्यामित्यादि । व्याहृतिहोमान्ते
प्रसाधनीदेवीहोमान्ते वा प्रधानहोमः ।**

 **स यथा--सदसस्पतिमित्यस्य याज्ञि^([\[२७\]](#cite_note-27))क्य उपनिषदः
सदसस्पतिर्गायत्री । काण्डचतुष्टयव्रतोपाकरणप्रधानाज्यहोमे विनियोगः ।
स्वायंभुवकाण्डस्यानन्तर्भावपक्षे काण्डपञ्चकव्रतोपाकरणप्रधानाज्यहोमे
विनियोग इति विनियोगवाक्ये विशेषः ।** "ॐ सदसस्पति० सिष स्वाहा । सदसस्पतय
इदं० । ॐ प्रजापतये काण्डर्षये स्वाहा । प्रजापतये काण्डर्षय इदं० । ॐ
सोमाय काण्डर्षये स्वाहा । सोमाय काण्डर्षय इदं० । ॐ अग्नये काण्डर्षये
स्वाहा । अग्नये काण्डर्षय इदं० । ॐ विश्वेभ्यो देवभ्यः काण्डर्षिभ्यः
स्वाहा । विश्वेभ्यो देवेभ्यः काण्डर्षिभ्य
इदं०^([\[२८\]](#cite_note-28))."

 **स्वायंभुवकाण्डस्यानन्तर्भावपक्षे स्वायंभुवे काण्डर्षये स्वाहेति
पष्ठ्याहुतिः । स्वयंभुवे काण्डर्षय इदं न ममेति त्यागः ।**

 **काण्डर्षिहोमानन्तरं वा सदसस्पतिहोमः । इति प्रधानहोमं कृत्वेमं मे
वरुणेत्यादि सर्वं होमशेषं समापयेत् । जयादिहोमे विकल्पः । त्रिवृदन्नहोमो
नात्र ।**

 **ततो ब्रह्मचारी, अग्ने व्रतपते व्रतं चरिष्यामीत्यादिभिरुपस्थाय गुरवे
वरं दद्यात् ।**

 **ततो ब्राह्मणभोजनं भूयसीदक्षिणादानं(?) च विधाय कर्मसाद्गुण्याय विष्णुं
संस्मृत्य कर्मेश्वरायार्पयेत् ।**

**इति तन्त्रेणोपाकरणप्रयोगः ।**

## अथोत्सर्जनम् ।

 **आचार्यो नद्यादौ प्रशस्तदेशे ब्रह्मचारिसहितः कृतनित्यक्रियः प्राङ्मुख
उपविश्याऽऽचम्य प्राणानायम्य देशकालौ संकीर्त्यामुकशर्मणा ब्रह्मचारिणा
वेदाध्ययनार्थं स्वीकृतस्य
प्राजापत्यसौम्याग्नेयवैश्वदेवाख्यकाण्डचतुष्टयव्रतस्योत्सर्जनं तन्त्रेण
करिष्य इति संकल्प्य गणेशपूजनादि नान्दीश्राद्धान्तं कुर्यात् ।
स्वायंभुवकाण्डस्यानन्तर्भावपक्षे स्वीकृतस्य
प्राजापत्यसौम्याग्नेयवैश्वदेवस्वायंभुवाख्यकाण्डपञ्चकव्रतस्योत्सर्जनं
तन्त्रेण करिष्य इति संकल्पवाक्य ऊहः । नात्र वपनादि ।**

 **तत उल्लेखनादिविधिना स्थण्डिलसंस्कारं विधाय समुद्भवनामानं
श्रोत्रियागारादाहृतं लौकिकमग्निं प्रतिष्ठाप्य प्रज्वाल्य ध्यात्वा
समित्त्रयमादाय श्रद्ध एहीत्यादिप्राणायामान्तं कृत्वा
प्राजापत्यसौम्याग्नेयवैश्वदेवाख्यकाण्डचतुष्टयव्रतोत्सर्जनहोमकर्मणि या
यक्ष्यमाणा इत्यादि व्याहृत्यन्तं प्रसाधनीदेव्यन्तं वोक्त्वा प्रधानहोमे
सदसस्पतिं प्रजापतिं काण्डर्षिं सोमं काण्डर्षिमग्निं काण्डर्षिं
विश्वान्देवान्काण्डर्षींश्चैकैकयाऽऽज्याहुत्या यक्ष्य इति । प्रजापतिं
काण्डर्षिं सोमं काण्डर्षिमग्निं काण्डर्षिं
विश्वान्देवान्काण्डर्षीन्सदसस्पतिं चैकैकयाऽऽज्याहुत्या यक्ष्य इति
विपरीतं वा । अङ्गहोमे वरु^([\[२९\]](#cite_note-29))णं द्वाभ्यामित्यादि
।**

 **स्वायंभुवकाण्डस्यानन्तर्भावपक्षे
प्राजापत्यसौम्याग्नेयवैश्वदेवस्वायंभुवाख्यकाण्डपञ्चकव्रतोत्सर्जनहोमकर्मणि
या यक्ष्यमाणा इत्यादि व्याहृत्यन्तं
प्रसाधनीदे^([\[३०\]](#cite_note-30))व्यन्तं वोक्त्वा प्रधानहोमे
सदसस्पतिं प्रजापतिं काण्डर्षिं सोमं काण्डर्षिमग्निं काण्डर्षिं
विश्वान्देवान्काण्डर्षीन्स्वायंभुवं काण्डर्षिं चैकैकयाऽऽज्याहुत्या
यक्ष्य इति । प्रजापतिं काण्डर्षिं सोमं काण्डर्षिमाग्निं काण्डर्षिं
विश्वान्देवान्काण्डर्षीन्स्वयंभुवं काण्डर्षिं सदसस्पतिं
चैकैकयाऽऽज्याहुत्या यक्ष्य इति विपरीतं वा ।**

 **अङ्गहोमे वरु^([\[३१\]](#cite_note-31))णं द्वाभ्यामित्यादि ।
व्याहृतिहोमान्ते प्रसाधनीदेवीहोमान्ते वा प्रधान होमः ।**

 **स यथा--सदसस्पतिमित्यस्य याज्ञिक्यो देवता उपनिषदः सदसस्पतिर्गायत्री ।
काण्डचतुष्टयव्रतोत्सर्जनप्रधानाज्यहोमे विनियोगः ।**

 **स्वायंभुवकाण्डस्यानन्तर्भावपक्षे काण्डपञ्चकव्रतोत्सर्जनप्रधानाज्यहोमे
विनियोग इति विनियोगवाक्ये विशेषः ।** "ॐ सदसस्पति० सिष स्वाहा । सदसस्पतय
इदं० । ॐ प्रजापतये काण्डर्षये स्वाहा । प्रजापतये काण्डर्षय इदं० । ॐ
सोमाय काण्डर्षये स्वाहा । सोमाय काण्डर्षय इदं० । ॐ अग्नये काण्डर्षये
स्वाहा । अग्नये काण्डर्षय इदं० । ॐ विश्वेभ्यो देवेभ्यः काण्डर्पिभ्यः
स्वाहा । विश्वेभ्यो देवेभ्यः काण्डर्षिभ्य इदं०"।

 **स्वायंभुवकाण्डस्यानन्तर्भावपक्षे स्वयंभुवे काण्डर्षये स्वाहेति
षष्ठ्याहुतिः ।**

 **स्वयंभुवे काण्डर्षय इदं न ममेति त्यागः ।**

 **काण्डर्षिहोमानन्तरं वा सदसस्पतिहोमः । इति प्रधानहोमं कृत्वा, इमं मे
वरुणेत्यादि सर्वं होमशेषं समापयेत् ।**

 **उपाकरणे यदि जयादिहोमाः कृता भवेयुस्तदाऽत्रापि कार्याः । नात्र
त्रिवृदन्नहोमः ।**

 **ततो ब्रह्मचारी, अग्ने व्रतपते व्रतमचारिषमित्यादिभिर्देवतोपस्थानं
कृत्वा व्रतं विसृज्य गुरवे वरं दद्यात् ।**

 **तत आचार्यो ब्राह्मणभोजनं भूयसीदक्षिणादानं च विधाय कर्मसाद्गुण्याय
विष्णुं संस्मृत्य कर्मेश्वरायार्पयेत् ।**

**अथाऽऽरुणकाण्डस्यानन्तर्भावपक्षे प्रयोगः^([\[३२\]](#cite_note-32)) ।**

 **आरुणकाण्डमध्येष्यमाणस्त्रिकालस्नायी भवेत् । एकस्मिन्नह्नि दिवोपोष्य
द्वितीयेऽह्नि नक्तं भुञ्जीत । तृतीयेऽहोरात्रमुपोष्य चतुर्थेऽह्नि दिवा
भुक्त्वा पञ्चमेऽह्नि नक्तं भुञ्जीत । इत्येवं चतुर्थकालपानभक्तो भवेत् ।
पानं क्षीरादिविषयम् । भक्तोऽन्नम् । अशक्तावहरहर्वा भैक्षमश्नीयादिति ।
एतदुभयमपि प्रतिदिनं कालद्वये स्वी क्रियते ।**

 "तस्माद्द्विरह्नो मनुष्येभ्य उपह्रियते प्रातश्च सायं च"
**इत्याम्नातत्वात् । एतत्कर्तुमशक्तौ प्रतिदिनं भिक्षित्वा तदन्नं भुञ्जीत
। नद्यादिभ्यः पात्रेणाप उद्धृत्य वस्त्रेण शोधयित्वा ताभिः सर्वमुदककार्यं
कुर्वीत न तु नद्यादौ । न चापां संग्रही भवेत् । भिक्षापात्रादन्यत्र
\[यो\] भक्ष्यादिवस्तुसंग्रहस्तद्युक्तो न भवेदिति** भाष्यकाराः ।
**संग्रहः संचयः । औदुम्बरीभिः समिद्भिरग्निपरिचर्यां कुर्यात् ।
अग्न्यादिभ्योऽरुणान्तेभ्यो होमं कुर्यात्^([\[३३\]](#cite_note-33)) ।
प्रवर्ग्यकाण्डोक्तान्धर्मानप्यनुतिष्ठेत् । एतादृशं व्रतं
भद्रप्रपाठकाध्ययनदिनमारभ्य संवत्सरपर्यन्तं मास** **द्वयपर्यन्तं वा
कुर्यात् । भद्रप्रपाठकाध्ययनसमाप्तावप्युदगयन आपूर्यमाणपक्षस्य पुण्ये
नक्षत्र आचार्यं प्राप्याभिवाद्याऽऽरुणकाण्डमधीहि भो इति तं प्रार्थयेत्
।**

 **तत आचार्यस्तेन सहारण्यं गत्वाऽऽरुणकाण्डव्रतं चरेति तमनुजानीयात् ।**

 **ततोऽध्येता तमाचार्यमभिवाद्य केशश्मश्रुलोमनखानि वापयित्वा दन्तधावनं
कृत्वाऽहते वाससी परिधायाऽऽचम्यारुणाकाण्डर्षीन्स्तर्पयामीति तर्पयेत् । न
वा तर्पणम् ।**

 **तत आचार्यो ब्रह्मचारिसहितः प्राङ्मुख उपविश्याऽऽचम्य प्राणानायम्य
देशकालौ संकीर्त्या^([\[३४\]](#cite_note-34))स्यामुकशर्मणो ब्रह्मचारिण
आरुणकाण्डाध्ययनाधिकारसिद्धिद्वारा
श्रीपरमेश्वरप्रीत्यर्थमारुणकाण्डव्रतोपाकरणं करिष्ये, तदङ्गं गणपतिपूजनं
पुण्याहवाचनं मातृकापूजनं नान्दीश्राद्धं च करिष्य इति संकल्प्योक्तरीत्या
कुर्यात् ।**

 **अत्र वा वपनं(न) दन्तधावनादितर्पणान्तम् ।
नूतनकटिसूत्रकच्छोपवीताजिनोत्तरीय^([\[३५\]](#cite_note-35))दण्डांस्तूष्णीं
ब्रह्मचारिणे दत्त्वा पुराणान्यप्सु निक्षिपेदिति केषांचिन्मतेऽत्रापि भवति
।**

 **तत उल्लेखनादिविधिना स्थण्डिलसंस्कारं विधाय समुद्भवनामानं
श्रोत्रियागारादाहृतं लौकिकमग्निं प्रतिष्ठाप्य प्रज्वाल्य ध्यात्वा
समित्त्रयमादाय श्रद्ध एहीत्यादिप्राणायामान्तं
कृत्वाऽऽरुणकाण्डव्रतोपाकरणहोमकर्मणि या यक्ष्यमाणा इत्यादि
प्रसाधनीदेव्यन्तं व्याहृत्यन्तं वोक्त्वा प्रधानहोमे सदसस्पतिमाज्याहुत्या
यक्ष्य इति । अरुणान्काण्डर्षीनाज्याहुत्या यक्ष्य इत्युत्कीर्तयेत् ।
विपरीतं वोत्कीर्तनम् ।**

 **ततोऽग्निं वायुं सूर्यं ब्रह्माणं प्रजापतिं चन्द्रमसं नक्षत्राणि
ऋतून्संवत्सरं वरुणमरुणं चैकैकयाऽऽज्याहुत्या यक्ष्ये । अङ्गहोमे
वरुणमित्यादि अन्वाधानोत्कीर्तितपक्षानुसारेण प्रसाधनीदेवीहोमान्तं
व्याहृतिहोमान्तं वा कृत्वा प्रधानहोमं कुर्यात् । सदसस्पतिमित्यस्य
याज्ञिक्यो देवता उपनिषदः सदसस्पतिर्गायत्री ।
आरुणकाण्डव्रतोपाकरणप्रधानाज्यहोमे विनियोगः--**

 "ॐ सदसस्पतिम० सिष स्वाहा । सदसस्पतय इदं० । ॐ अरुणेभ्यः काण्डर्षिभ्यः
स्वाहा । अरुणेभ्यः काण्डर्षिभ्य इदं०"  **विपरीतं
वाऽन्वाधानोत्कीर्तितपक्षानुसारेण हुत्वा**ऽग्नये स्वाहा वायवे स्वाहा
सूर्याय स्वाहा ब्रह्मणे स्वाहा प्रजापतये स्वाहा चन्द्रमसे स्वाहा
नक्षत्रेभ्यः स्वाहा, ऋतुभ्यः स्वाहा संवत्सराय स्वाहा वरुणाय स्वाहाऽरुणाय
स्वाहा । **एकादशव्रतहोमानाज्येन जुहुयाद्यथालिङ्गं त्यागः ।**

 **पुनर्मामित्यनुवाकस्थमन्त्राणामरुणा ऋषयः सूर्यो देवता
प्रथमस्यानुष्टुब्द्वितीयस्य द्विपदा त्रिष्टुप्तृतीयस्य द्विपदा गायत्री
चतुर्थस्यानुष्टुप् । उदुम्बरसमिदाधाने विनियोगः--**

 "ॐ पुनर्मामैत्वि० मैतु मा" **इत्येकां समिधमादधाति ।** 'ॐ यन्मेऽद्य
रेतः० द्यदापः' **इति द्वितीयाम् ।** 'ॐ इदं तत्पुनरा० र्चसे' **इति
तृतीयाम् ।** 'ॐ यन्मे रेतः प्र० जसं कुरु" **इति चतुर्थीम् ।**

 **तत इमं म इत्यादिहोमशेषं समापयेत् । जयाद्युपहोमा वैकल्पिकाः । न
त्रिवृदन्नहोमः ।**

 **अथ ब्रह्मचारी अग्ने व्रतपत इत्यादिमन्त्रचतुष्टयस्य सोम ऋषिः ।
अग्न्यादयः क्रमेण देवताः । यजुः । उपस्थाने विनियोगः--**"ॐ अग्ने व्रत०
ष्यामि, वायो व्रतपते०, आदि० व्रतानां०" **इत्येतैरग्न्यादीनुपतिष्ठते ।**

 **न नक्तं भुञ्जीत न हरितयवान्प्रेक्षमाण इत्यादयः प्रवर्ग्यधर्मा अत्रापि
भवेयुः ।**

 **तत आचार्यो दूर्वादर्भान्धारयमाणस्तूष्णीं मदन्तीरुपस्पृश्य, भद्रं
कर्णेभिरित्यनयोः शान्तिमन्त्रयोररुणा ऋषयो देवा इन्द्रो वृद्धश्रवाः पूषा
विश्ववेदास्तार्क्ष्योऽरिष्टनेमिर्बृहस्पतिश्चेति देवताः । त्रिष्टुप्छन्दः
।** ॐ **शान्तिः शान्तिः शान्तिरित्यस्यारुणा ब्रह्म यजुः । शान्त्यर्थं
जपे विनियोगः--** "ॐ भद्रं कर्णे० शान्तिः" **इति शान्तिं जपित्वा भद्रं
कर्णेभिरिति द्वयोर्मन्त्रयोः पूर्ववद्दृष्याद्युक्त्वा जपे विनियोग इति
विनियोगं च स्मृत्वा** "ॐ भद्रं कर्णेभिः । स्वस्ति न इन्द्रो० दधातु"
**इति द्वे ऋचौ पठित्वा, आपमापामिति पञ्चानां महानाम्नीसंज्ञकर्चामरुणा
ऋषयः । तत्तद्विशेषणविशिष्टा आपो देवताः । अनुष्टुप्छन्दः ।
मदन्त्युदकस्पर्शने विनियोगः--**"ॐ आपमापाम० मुदीषत" **इति
पञ्चभिर्महानाम्नीभिर्ऋग्भिर्मदन्त्युदकं स्पृशेत् ।
अन्तेवासि^([\[३६\]](#cite_note-36))नाऽपि दूर्वादर्भधारणादि
मदन्त्युदकस्पर्शनान्तं कारयेत् ।**  **ततो भद्रं कर्णेभिरित्यारभ्य
कृत्स्नं काण्डमध्यापयीत ।**

 **ततस्तूष्णीं मदन्तीरुपस्पृश्य पुनर्भद्रं कर्णेभिरिति शान्तिं कृत्वा,
शिवा नः शंतमेत्यस्यारुणा ओषधीरेकपदा गायत्री । ओपध्यालम्भने विनियोगः--**
"ॐ शिवा नः शंतमा भ^([\[३७\]](#cite_note-37))व" **इत्योषधीरालभते ।**

 **सुमृडीकेत्यस्यारुणा भूमिर्द्विपदा गायत्री भूम्यालम्भने विनियोगः--**
"ॐ सुमृडीका० शि" **इति भूमिमालभते । एतदन्तमन्तेवासिनाऽपि कारयेत् । अत्र
वाऽङ्गहोमादितन्त्रसमापनम् ।**

 **ततोऽन्तेवासिना सह गृहमागत्य तेन भिक्षालब्धेनान्नेन ब्राह्मणभोजनं
कारयेत् । एतत्काण्डस्यान्तर्भावपक्षे काण्डर्षिसदसस्पतिहोमौ पृथङ्न स्तः ।
अग्नये स्वाहेत्याद्या आहुतयः समिदाधानादिकं च वैशेषिकत्वाद्भवत्येव ।**

 **वस्तुतस्त्वनन्तर्भाव एव युक्तः ।** "ॐ अरुणाः काण्डऋषयः"
**इत्येतच्छ्रुतिस्वरसात् ।**

 **एवमहरहरुल्लेखनादि काण्डर्षिसदसस्पतिहोमवर्जं भूम्यालम्भनान्तं
कर्माऽऽसंवत्सराद्वा मासद्वयाद्वा कर्तव्यम् । भद्रप्रपाठकाध्ययने जातेऽपि
संवत्सरपर्यन्तं मासद्वयपर्यन्तं वा व्रतं कर्तव्यमेव ।
स्वीकृतपक्षानुसारेण व्रतं समाप्योत्सर्जनं कुर्यात् ।**

 **तत्रैतावान्विशेषः । आरुणकाण्डाध्ययनार्थं
स्वीकृतस्याऽऽरुणकाण्डव्रतस्योत्सर्जनं करिष्य इति संकल्पवाक्यम् ।
आरुणकाण्डव्रतोत्सर्जनहोमकर्मणीत्यन्वाधाने ।
आरुणकाण्डव्रतोत्सर्जनप्रधानाज्यहोमे विनियोग इति विनियोगवाक्ये ।
काण्डर्षिसदसस्पतिहोमानन्तरमग्न्यादिदेवताभ्यो होमः । उपाकरणे यदि
जयादिहोमाः कृताः स्युस्तदाऽत्रापि कार्या एव ।** आदित्यव्रत० मचारिषं०
राधी**त्यादित्यमुपतिष्ठते ।** वायो व्रतपत **इति वायुम् ।** अग्ने व्रतपत
**इत्यग्निम् ।** व्रतानां व्रतपत **इति व्रतपतिमग्निम् । एतेषामृष्यादि
पूर्ववदेव । आचार्याय शिष्यः कंसं क्षौमं कार्पासजं वा वासो धेनुं च
दद्यात् । अशक्तावेतदन्यतममेकं दद्यात् । अत्यशक्तावन्यद्धान्यादि वा ।
स्वाध्याये कर्मण्यारम्भे समाप्तौ च शान्तिं
कुर्यान्मध्येऽवस्येच्चेच्छान्तिं कृत्वाऽवस्येत् । पुनः शान्तिं
कृत्वोपक्रमेत् । प्रवर्ग्यवदादेश इत्येतदन्तं व्रतं कर्माङ्गं
नाध्ययनाङ्गमिति मते प्राजापत्यकाण्डव्रतोपाकरणोत्सर्जनवदुपाकरणोत्सर्जने ।
केशश्मश्रुलोमनखवापनादिस्नानान्त आरुणकाण्डाध्ययनाधिकारार्थमारुण**
**काण्डव्रतोपाकरणं करिष्य इति संकल्पवाक्यम् ।
आरुणकाण्डव्रतोपाकरणहोमकर्मणि०
सदसस्पतिमाज्याहुत्याऽरुणाकाण्डर्षीनाज्याहुत्येति ।
अरुणान्काण्डर्षीनाज्याहुत्या सदसस्पतिमाज्याहुत्येति विपरीतं वेति
चान्वाधाने । आरुणकाण्डव्रतोपाकरणप्रधानाज्यहोमे विनियोग इति विनियोगवाक्ये
। अन्वाधानोत्कीर्तितपक्षानुसारेण सदसस्पतिहोमानन्तरं तत्पूर्वं
वाऽरुणेभ्यः काण्डर्षिभ्यः स्वाहेत्याहुतिः । अरुणेभ्यः काण्डर्षिभ्य
इदमिति त्यागः । इति होमे विशेषः । अन्यत्समानम् ।**

 **ततो दूर्वादर्भधारणादिमहानाम्नीभिरुदकस्पर्शनान्तं कृत्वा
भद्रप्रपाठकमध्यापयेत् ।**

 **ततस्तूष्णीं मदन्त्युपस्पर्शनादि भूम्यालम्भनान्तं दूर्वादर्भधारणादि
भूम्यालम्भनान्तं यावदध्ययनमहरहः कर्तव्यम् । न प्रत्यहं होमः ।
अ^([\[३८\]](#cite_note-38))धीतेऽस्मिन्काण्ड उत्सर्जनम् ।
आरुणकाण्डाध्ययनार्थं स्वीकृतस्याऽऽरुणकाण्डव्रतस्योत्सर्जनं करिष्य इति
संकल्पवाक्ये । आरुणकाण्डव्रतोत्सर्जनहोमकर्मणीत्यन्वाधाने ।
आरुणकाण्डव्रतोत्सर्जनप्रधानाज्यहोमे विनियोग इति विनियोगवाक्ये ।
उपस्थानमन्त्रेषु अग्ने व्रतपत इत्येष एव प्रथमो मन्त्रः । नाऽऽदित्य
व्रतपत इति । अन्ते कंसादिदक्षिणादानमिति प्रयोगः । यद्यालस्याद्विद्याकाले
व्रतमकृतं चेत्तदाऽष्टोत्तरसहस्रमष्टोत्तरशतं वा
गायत्र्याऽऽज्याहुतीर्हुत्वा कृच्छ्रं प्रायश्चित्तं कृत्वाऽऽरुणकेतुकस्य
प्रथमाहारे व्रतं चरित्वा
नियमपूर्वकमाचार्यसकाशात्सकृत्प्रपाठकमधीत्याग्निं प्रयुञ्ज्यात् ।
आरुणकेतुकस्याकर्तव्यतायामपि
प्रायश्चित्तपूर्वकमुक्तनियमपूर्वकमाचार्यसकाशात्सकृत्प्रपाठकाध्ययनमावश्यकम्
।**

**इत्यारुणकाण्डव्रतप्रयोगः ।**

 **ततः सांहितीदेवतोपनिषदादीनामनन्तर्भावपक्ष एतान्यपि
पृथक्पृथगुपाकृत्योत्सृजेत् । एतदध्ययने शान्त्युत्तरं** "यश्छन्दसामृषभो
विश्वरूपः । छन्दोभ्योऽध्यमृतात्" **इत्यारभ्य** "श्रुतं मे गोपाय"
**इत्यन्तं पठित्वा शि^([\[३९\]](#cite_note-39))ष्यमपि पाठयित्वाऽध्यापनं
कुर्यात् । अन्ते पुनः पठित्वा पाठयित्वा शान्तिः ।**  **एतेषु व्रतेषु
वक्ष्यमाणचौलकालनिर्णयवत्कालनिर्णयो द्रष्टव्यः,**

"ग्रहनक्षत्रवारांशवर्गोदयनिरीक्षणम् ।  
चौलवत्तु समाख्यातं सगोदानव्रतेषु च" **इति श्रीधरोक्तेः ।**

 **व्रतेषु च व्रतेष्वपीत्यर्थः ।**

 **स्वकाले व्रतलोपे प्रायश्चित्तमाहात्रिः, व्रतलोपं प्रकृत्य--**

"पिता भ्राताऽपरो वाऽपि प्राजापत्यत्रयं चरेत् " **इति ।**

 **बटोरशक्तौ पित्रादीनामनुष्ठानं शक्तौ तु तेनैव कार्यम् ।**

**इति काण्डव्रतोत्सर्जनम् ।**

------------------------------------------------------------------------

## अथ गोदानम् ।

 **तच्च गृह्ये चौलातिदेशसौकर्यार्थमग्र उक्तमपि
समावर्तनात्प्राक्कर्तव्यत्वादत्रैवोच्यते । न च गोदानातिदेश एव चौले कुतो
न कृत इति तु न शङ्कनीयम् । गोदानसंस्कारस्य चौलोत्तरभावितयोत्तरसंस्कारस्य
पूर्वसंस्कारे चौलेऽतिदेशासंभवात् ।**

 **तच्च गोदानं गृह्ये--**

"एवं विहित षोडशे वर्षे गोदानकर्म सशिखं वापयति
शिखामात्रावशिनष्टीत्येकेषामग्निगोदानो वा भवति गुरवे गां ददाति" **इति ।**

 **यथा चूडाकर्मैवं विहितमुपनीतस्य षोडशे वर्षे गोदानकर्म स्यात् ।
तत्रैतावान्विशेषः । सशिखं शिखाभिः सह यथा स्यात्तथा
शिरःस्थितान्केशान्वापयति मध्यमामपि शिखां नावशिनष्टीत्यर्थः । मध्यमां
शिखामत्रावशिनष्टीत्येकेषां मतम् । अग्निकार्यमेव गोदानं यस्य
सोऽग्निगोदानः । अग्निगोदानो वा कुमारो भवति । उपसमाधानादि
पुण्याहवाचनान्तमग्निकार्यमेव वा भवतीत्यर्थः । गुरव आचार्याय
गामुभयकल्पेऽप्यन्ते ददाति । न चाग्निगोदानो वा भवतीत्येतत्समीपे
विहितत्वात्तत्कल्प एवैतद्दानमिति वाच्यम् । गोदानस्योभयकल्पेऽपि प्रवृत्तौ
बाधकाभावेन समीपविधानरूपहेतुनैतत्कल्पाङ्गत्वनियमसाधनस्याप्रयोजकत्वात् । न
चैवमग्निगोदानो वा भवतीत्येतस्मात्पूर्वमेव गुरवे गां ददातीति पठितव्यम् ।
उत्तरकल्पे त्वनुवृत्त्यैवैतत्प्राप्नोतीति वाच्यम् । अग्निगोदानो वा
भवतीत्यनेन वपनस्येव गोदानस्यापि पूर्वं बाध एव प्रापित
उत्तरकल्पेऽनुवृत्तेरेवासंभवात् । एतच्चोपनयनादूर्ध्वं षोडशे वर्षे कार्यम्
। चौलवदस्मिन्नेव काल उपाकृत्य चरितव्यमिति ।**  **मनुरपि--**

"केशान्तः षोडशे वर्षे ब्राह्मणस्य विधीयते ।  
राजन्यबन्धोर्द्वाविंशे वैश्यस्य द्व्यधिके ततः" **इति ॥**

 **राजन्यबन्धुः क्षत्रियः । द्व्यधिके चतुर्विंश इत्यर्थः ।**

 **याज्ञवल्क्योऽपि--**"केशान्तश्चैव षोडशे" **इति ।**

 **केशान्तो गोदानाख्यं कर्म गर्भादारभ्य षोडशे वर्षे ब्राह्मणस्य भवति ।
एतच्च द्वादशवार्षिके वेदव्रते बोद्धव्यम् । इतरस्मिन्पक्षे यथासंभवं
द्रष्टव्यम् । राजन्यवैश्ययोस्तूपनयनकालवद्द्वाविंशे चतुर्विंशे वा
द्रष्टव्यमिति** विज्ञानेश्वरः । **गोदानमिति कर्मनामधेयं
तत्प्रख्यन्यायात् । एतच्च यथाशक्तिब्रह्मचर्यपक्षेऽपकृष्य
समावर्तनात्प्रागेव कर्तव्यं न तु षोडशवर्षप्रतीक्षेति बोध्यम् ।**

## अथ प्रयोगः ।

 **आचार्यो ब्रह्मचारिसहितः कृतनित्यक्रियो वक्ष्यमाणचौलोक्ततिथ्यादिकाले
प्राङ्मुख उपविश्याऽऽचम्य प्राणानायम्य देशकालौ संकीर्त्यास्यामुकशर्मणो
ब्रह्मचारिण आयुर्वर्चोभिवृद्धिद्वारा श्रीपरमेश्वरप्रीत्यर्थं
गोदानसंस्काराख्यं कर्म करिष्य इति संकल्प्य
गणपतिपूजनादिनान्दीश्राद्धा^([\[४०\]](#cite_note-40))न्तयुक्तरीत्या
कुर्यात् । अत्र केशिनः प्रीय^([\[४१\]](#cite_note-41))न्तामिति विशेषः,
चौलधर्मत्वादेतस्य ।**

 **तत उल्लेखनादिविधिना स्थण्डिलसंस्कारादि विधाय तत्र सूर्यनामानं
लौकिकमग्निं प्रतिष्ठाप्य प्रज्वाल्य ध्यात्वा समित्त्रयमादाय श्रद्ध
एहीत्यादिप्राणायामान्तं कृत्वा गोदानहोमकर्मणि या यक्ष्यमाणा इत्यादि
व्याहृत्यन्तमुक्त्वाऽङ्गहोमे वरुणमित्यादि । नात्र वैशेषिकहोमः ।
जयादिहोमा वैकल्पिकाः । व्याहृतिहोमवारुण्यादिहोमा अत्र नियताः । एवमिति
चौलातिदेशात्संस्थाजपान्तं समानम् ।**

 **ततस्त्रिवृदन्नहोमं पुण्याहादिवाचनान्तं विधाय प्रजापतिः प्रीयतामिति
वदेत् ।**

 **ततोऽग्नेः पश्चात्स्वस्थाने ब्रह्मचारिणमुपवेश्य स्वयं तद्दक्षिणत
उपविश्याग्नेर्ब्रह्मचारिणो वोत्तरतो धृतानडुहगोमयं ब्रह्मचारिमातरं
धृतानडुहगोमयं^([\[४२\]](#cite_note-42)) यं कंचन ब्रह्मचारिणं
वोपवेश्योष्णशीताभिरद्भिरुन्दनादिवपनान्तं वक्ष्यमाणचौलोक्तरीत्या कुर्यात्
।**

 **अत्रैतावान्विशेषः । चौले यथाचारं धृताभिः शिखाभिः सह मध्यमशिखाया अपि
वापनम् । अथवा मध्यमशिखामवशेषयेत् । सशिखं वापयतीत्यशिखानां भृग्वादीनां
शिखाधारणं विधातुमनुवादः । न तु सर्वेषां सशिखवप** **नविधिः । तथा च
भृग्वादिगोत्रिव्यतिरिक्तानां सर्वेषां मध्यमशिखामवशेष्यैव वपनम् ।
भृग्वादिगोत्रिणां तु मध्यमशिखाया वपने विकल्प इति ज्ञेयम् ।**

 **ततः केशसंयमनादिकं वक्ष्यमाणचौलोक्तरीत्या कृत्वा सर्पिष्मन्तमोदनं
नापिताय दत्त्वाऽऽचार्याय वरं दद्यात् ।**

 **ततो ब्राह्मणभोजनं भूयसीदक्षिणादानं च विधाय कर्मसाद्गुण्याय विष्णुं
संस्मृत्य कर्मेश्वरायार्पयेत् ।**

 **अग्निगोदानो वा भवतीत्यस्मिन्पक्षे पूर्ववत्संकल्पप्रभृति
त्रिवृदन्नहोमं पुण्याहादिवाचनान्तं कृत्वा वरदानब्राह्मणभोजनाद्येव कार्यं
न तु वपनम् । एतस्य कालात्यये चौलवत्प्रायश्चित्तं कृत्वा
कर्तव्य\[त्व\]मेव न तु चौलवत्प्रायश्चित्तेन चरितार्थता ।
एतस्योपनयनोत्तरभावित्वात् ।**

**इति संस्काररत्नमालायां काण्डव्रतोपाकरणोत्सर्जनगोदानप्रयोगः।**

**इत्योकोपाह्वश्रीमत्साग्निचिद्वाजपेयपौण्डरीकयाजिगणेशदीक्षि-**  
**ततनूजभट्टगोपीनाथदीक्षितविरचितायां सत्याषाढ-**  
**हिरण्यकेशिस्मार्तसंस्काररत्नमालायामष्टमं**  
**प्रकरणम् ॥ ८॥**

1.  [↑](#cite_ref-1) दं धर्मस् ।
2.  [↑](#cite_ref-2) ङ. त्वारि । ते ।
3.  [↑](#cite_ref-3) ङ. स्मिन्पक्षे का ।
4.  [↑](#cite_ref-4) ग. घ. ङ. ण्डर्षेयः प्रा ।
5.  [↑](#cite_ref-5) ग. घ. ङ. स्मिन्नपि कल्पे ।
6.  [↑](#cite_ref-6) क. ख. ग. घ. पूर्वत ।
7.  [↑](#cite_ref-7) क. त्तरत ।
8.  [↑](#cite_ref-8) ग. घ. कल्पोक्त ।
9.  [↑](#cite_ref-9) क. ग. यक्ष्ये । अ ।
10. [↑](#cite_ref-10) क. दिनाऽन्वा ।
11. [↑](#cite_ref-11) क. तिमि ।
12. [↑](#cite_ref-12) घ. धानहो ।
13. [↑](#cite_ref-13) क. र्जने हो ।
14. [↑](#cite_ref-14) क. स्य का ।
15. [↑](#cite_ref-15) घ. ङ. र्वे. प्राजापत्यका ।
16. [↑](#cite_ref-16) क. त्या यक्ष्येऽग्निं ।
17. [↑](#cite_ref-17) क. हुत्या यक्ष्य इति ।
18. [↑](#cite_ref-18) क. त्या यक्ष्ये वि ।
19. [↑](#cite_ref-19) क. हुत्या यक्ष्य इति ।
20. [↑](#cite_ref-20) क. त्या यक्ष्ये स्व ।
21. [↑](#cite_ref-21) क. हुत्या यक्ष्य इति ।
22. [↑](#cite_ref-22) क. वाक्यम् । स्वा ।
23. [↑](#cite_ref-23) घ. ङ. देव्यन्तं वो ।
24. [↑](#cite_ref-24) क. ति सो ।
25. [↑](#cite_ref-25) क. ति सो ।
26. [↑](#cite_ref-26) घ. ङ. रुणमि ।
27. [↑](#cite_ref-27) घ. ङ. ज्ञिक्यो देवता उ ।
28. [↑](#cite_ref-28) घ. ङ. दं० । स्वयंभुवे काण्डर्षये स्वाहा ।
    स्वयंभुवे काण्डर्षय इदं० । स्वा ।
29. [↑](#cite_ref-29) घ. ङ. रुणमि ।
30. [↑](#cite_ref-30) क. देवीत्यन्तं ।
31. [↑](#cite_ref-31) घ. ङ. रुणमि ।
32. [↑](#cite_ref-32) क. ग. गः । अरु ।
33. [↑](#cite_ref-33) घ. त् । भद्रप्रपाठकान्ध ।
34. [↑](#cite_ref-34) क. र्त्यामु ।
35. [↑](#cite_ref-35) घ. दण्डं च तूष्णी ।
36. [↑](#cite_ref-36) घ. ङ. सिनमपि ।
37. [↑](#cite_ref-37) घ. ङ. भवन्तु ।
38. [↑](#cite_ref-38) ङ. धीते तस्मि ।
39. [↑](#cite_ref-39) ख. ङ. शिष्येणापि ।
40. [↑](#cite_ref-40) घ. द्धान्तं कृत्वोक्त ।
41. [↑](#cite_ref-41) ग. घ. यतामि ।
42. [↑](#cite_ref-42) क. यं क ।
