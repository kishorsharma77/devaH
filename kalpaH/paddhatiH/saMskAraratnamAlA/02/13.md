---
title: १३

---
## अथ ग्रन्थकर्तृविरचितगणेशस्तोत्रम् ।

**जय देव गजानन प्रभो जय सर्वासुरगर्वभेदक ॥  
^([\[१\]](#cite_note-1))जय सङ्कटपाशमोचन प्रणवाकार विनायकाव माम् ॥ १ ॥  
तव देव जयन्ति मूर्तयः कलितागण्यसुपुण्यकीर्तयः ॥  
मनसा भजतां हतार्तयः कृतशीघ्राधिककामपूर्तयः ॥ २ ॥  
तव रम्यकथास्वनादरः स नरो जन्मलयैकमन्दि^([\[२\]](#cite_note-2))रम् ॥  
न परत्र न चेह सौख्यभाङ्निजदुष्कर्मवशाद्विमोहभाक् ॥ ३ ॥  
गजवक्त्र तवाङ्घ्रिपङ्कजे ध्वजवज्राङ्कयुते सदा भजे ॥  
तव मूर्तिमहं परिष्वजे त्वयि हृन्मेऽस्तु सुमूषकध्वजे ॥ ४ ॥  
त्वदृते हि गजानन प्रभो नहि भक्तौघसुखौघदायकः ॥  
सुदृढा मम भक्तिरस्तु ते चरणाब्जे विषुधेश विश्वपाः ॥ ५ ॥  
फलपूरगदेक्षुकार्मुकैर्युत रुक्चक्रधराब्जपाशधृक् ॥  
अव वारिजशालिमञ्जरीरदधृग्रत्नघटाढ्यशुण्ड माम् ॥ ६ ॥  
करयुग्मसुहेमशृङ्गल द्विजराजाढ्यक तुन्दिलोदर ॥  
शशिसुप्रभ विद्यया युत स्तनभारानमितेड्य रक्ष माम् ॥ ७ ॥  
शशिभास्करवीतिहोत्रदृक्शुभसिन्दूररुचे विनायक ॥  
द्विपवक्त्र महाहिभूषण त्रिदिवेशासुरवन्द्य पाहि माम् ॥ ८ ॥  
सृणिपाशवरद्विजैर्युत द्विजराजार्धक मूषकध्वज ॥  
शुभलोहितचन्दनोक्षित श्रुतिवेद्याभयदायकाव माम् ॥ ९ ॥  
स्मरणात्तव शम्भुविध्यजेन्द्विनशक्रादिसुराः कृतार्थताम् ॥  
गणपाऽऽपुरघौघभञ्जन द्विपराजास्य सदैव पाहि माम् ॥ १० ॥  
शरणं भगवान्विनायकः शरणं मे सततं च सिद्धिका ॥  
शरणं पुनरेव तावुभौ शरणं नान्यदुपैमि दैवतम् ॥ ११ ॥  
गलद्दानगण्डं महाहस्तितुण्डं सुपर्वप्रचण्डं धृतार्धेन्दुखण्डम् ॥  
करास्फोटिताण्डं महाहस्तदण्डं हृताढ्यारिमुण्डं भजे वक्रतुण्डम् ॥ १२ ॥  
गणनाथ निबन्धसंस्तवौ कृपयाऽङ्गीकुरु मत्कृताविमौ ॥  
इदमेव सदा प्रदीयतां करुणा मय्यतुलाऽस्तु सर्वदा ॥ १३ ॥**

**इति गणेशस्तोत्रम् ।**

**नत्वा नत्वा सद्द्विजान्कोविदेशान्भूयो भूयो याचते गोपिनाथः ।  
अत्रानुक्तं वा दुरुक्तं निबन्धे स्यात्तत्सर्वं शोधनीयं भवद्भिः ॥ १ ॥**

**संस्काररत्नमालेयं गोपीनाथेन धीमता ।  
विद्यागणपतेः कण्ठे योजिता राजतां सदा ॥ २ ॥  
प्रीतोऽस्त्वनेन भगवान्विघ्नेशो मङ्गलालयः ।  
सिद्धिबुद्धिसमायुक्तो विद्यागणपतिः सदा ॥ ३ ॥  
^([\[३\]](#cite_note-3))
श्रीमत्पार्थिवशालिवाहनशके^([\[४\]](#cite_note-4)) सप्ताष्टभूषैर्मिते
१६८७  
शुक्ले श्रावणमासि^([\[५\]](#cite_note-5)) विघ्नपतिथौ कर्काटकस्थे
गु^([\[६\]](#cite_note-6))रौ ।  
वर्षे^([\[७\]](#cite_note-7)) पार्थिवनामके गुणवती संस्काररत्नैर्युता  
मालेयं परिपूर्णतां समगम^([\[८\]](#cite_note-8))त्सोमे दिने भे शुभे ॥**

**इत्योकोपाह्वश्रीमत्साग्निचिद्वाजपेयस^([\[९\]](#cite_note-9))चातुर्होत्रकाठकसर्वतोमुख-  
साग्निचित्पौण्डरीकयाजिगणेशदीक्षिततनूजभट्टगोपीनाथदी-  
क्षितविरचितायाः सत्याषाढहिरण्यकेशिस्मार्तसंस्का-  
ररत्नमालाया उत्तरार्धं समाप्तिमगमत् ।  
**

## समाप्तोऽयं ग्रन्थः ।

}}

1.  [↑](#cite_ref-1) एतदर्धे क. ङ. च. पुस्तके 'जय सङ्कटसर्पदर्पभिद्गरुड
    श्रीगणनायकाव माम्' इत्यर्घे बहिः पाठान्तररूपेण लिखितं वर्तते ।
2.  [↑](#cite_ref-2) ङ. च. न्दिरः । न ।
3.  [↑](#cite_ref-3) च. पुस्तकेऽयं श्लोको नास्ति ।
4.  [↑](#cite_ref-4) क. केऽश्ब्यभ्राद्रिपृथ्वीमिते १७०२ शु ।
5.  [↑](#cite_ref-5) क. सि च प्रहति ।
6.  [↑](#cite_ref-6) १४१०
7.  [↑](#cite_ref-7) र्पे शार्वरिना ।
8.  [↑](#cite_ref-8) क. मद्भौमे शुभे मित्रभे ।
9.  [↑](#cite_ref-9) क. सचतुर्होतृका ।