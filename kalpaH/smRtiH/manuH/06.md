+++
title = "०६"

+++
एवं गृहाश्रमे स्थित्वा  
विधिवत् स्नातको द्विजः ।  
वने वसेत् तु नियतो  
यथावद् विजितेन्द्रियः  ॥ ६.१ ॥  
  
गृहस्थस् तु यथा पश्येद्  
वली-पलितम् आत्मनः ।  
अपत्यस्यैव चाऽपत्यं  
तदारण्यं समाश्रयेत्  ॥ ६.२ ॥  
  
सन्त्यज्य ग्राम्यम् आहारं  
सर्वं चैव परिच्छदम् ।  
पुत्रेषु भार्यां निक्षिप्य  
वनं गच्छेत् सहैव वा  ॥ ६.३ ॥  
  
अग्निहोत्रं समादाय  
गृह्यं चाऽग्निपरिच्छदम् ।  
ग्रामाद् अरण्यं निःसृत्य  
निवसेन् नियतेन्द्रियः [मेधातिथिपाठः - निष्क्रम्य]  ॥ ६.४ ॥  
  
मुन्य्-अन्नैर् विविधैर् मेध्यैः  
शाक-मूल-फलेन वा ।  
एतान् एव महायज्ञान्  
निर्वपेद् विधिपूर्वकम्  ॥ ६.५ ॥  
  
वसीत चर्म चीरं वा  
सायं स्नायात् प्रगे तथा ।  
जटाश् च बिभृयान् नित्यं  
श्मश्रु-लोम-नखानि च  ॥ ६.६ ॥  
  
यद्-भक्ष्यं स्याद् ततो दद्याद्  
बलिं भिक्षां च शक्तितः [मेधातिथिपाठः - यद्भक्षः] ।  
अम्-मूल-फल-भिक्षाभिर्  
अर्चयेद् आश्रमागतान् [म्:आश्रमागतम्]  ॥ ६.७ ॥  
  
स्वाध्याये नित्ययुक्तः स्याद्  
दान्तो मैत्रः समाहितः ।  
दाता नित्यम् अनादाता  
सर्वभूतानुकम्पकः  ॥ ६.८ ॥  
  
वैतानिकं च जुहुयाद्  
अग्निहोत्रं यथाविधि ।  
दर्शम् अस्कन्दयन् पर्व  
पौर्णमासं च योगतः  ॥ ६.९ ॥  
ऋक्षेष्ट्य्-आग्रयणं चैव  
चातुर्मास्यानि चाहरेत् [मेधातिथिपाठः - दर्शेष्ट्य्-आग्रयणं] ।  
तुरायणं च क्रमशो  
दक्षस्यायनम् एव च [क्मेधातिथिपाठः - दाक्षस्यायनम्]  ॥ ६.१० ॥  
  
वासन्त-शारदैर् मेध्यैर्  
मुन्य्-अन्नैः स्वयम् आहृतैः ।  
पुरोडाशांश् चरूंश् चैव  
विधिवन् निर्वपेत् पृथक्  ॥ ६.११ ॥  
  
देवताभ्यस् तु तद् धुत्वा  
वन्यं मेध्यतरं हविः ।  
शेषम् आत्मनि युञ्जीत  
लवणं च स्वयं कृतम्  ॥ ६.१२ ॥  
  
स्थलजाउदकशाकानि  
पुष्प-मूल-फलानि च ।  
मेध्यवृक्षोद्भवान्य् अद्यात्  
स्नेहांश् च फल-सम्भवान्  ॥ ६.१३ ॥  
  
वर्जयेन् मधु मांसं च  
भौमानि कवकानि च ।  
भूस्तृणं शिग्रुकं चैव  
श्लेश्मातक-फलानि च  ॥ ६.१४ ॥  
  
त्यजेद् आश्वयुजे मासि  
मुन्य्-अन्नं पूर्वसञ्चितम् ।  
जीर्णानि चैव वासांसि  
शाक-मूल-फलानि च  ॥ ६.१५ ॥  
  
न फालकृष्टम् अश्नीयाद्  
उत्सृष्टम् अपि केन चित् ।  
न ग्रामजातान्य् आर्तो ऽपि  
मूलाणि च फलानि च [मेधातिथिपाठः - पुष्पानि च फलानि च]  ॥ ६.१६ ॥  
  
अग्निपक्वाशनो वा स्यात्  
कालपक्वभुग् एव वा ।  
अश्म-कुट्टो भवेद् वापि  
दन्तोलूखलिको ऽपि वा  ॥ ६.१७ ॥  
  
सद्यः प्रक्षालको वा स्यान्  
मास-सञ्चयिको ऽपि वा ।  
षण्मास-निचयो वा स्यात्  
समा-निचय एव वा  ॥ ६.१८ ॥  
  
नक्तं चाऽन्नं समश्नीयाद्  
दिवा वाहृत्य शक्तितः ।  
चतुर्थकालिको वा स्यात्  
स्याद् वाप्य् अष्टम-कालिकः  ॥ ६.१९ ॥  
  
चान्द्रायणविधानैर् वा  
शुक्ल-कृष्णे च वर्तयेत् ।  
पक्षान्तयोर् वाप्य् अश्नीयाद्  
यवागूं क्वथितां सकृत्  ॥ ६.२० ॥  
  
पुष्प-मूल-फलैर् वापि  
केवलैर् वर्तयेत् सदा ।  
कालपक्वैः स्वयं शीर्णैर्  
वैखानसमते स्थितः  ॥ ६.२१ ॥  
  
भूमौ विपरिवर्तेत  
तिष्ठेद् वा प्रपदैर् दिनम् ।  
स्थानासनाभ्यां विहरेत्  
सवनेषूपयन्न् अपः  ॥ ६.२२ ॥  
  
ग्रीष्मे पञ्च-तपास् तु स्याद्  
वर्षास्व् अभ्रावकाशिकः ।  
आर्द्र-वासास् तु हेमन्ते  
क्रमशो वर्धयंस् तपः  ॥ ६.२३ ॥  
  
उपस्पृशंस् त्रिषवणं  
पितॄन् देवांश् च तर्पयेत् ।  
तपश् चरंश् चोग्रतरं  
शोषयेद् देहम् आत्मनः  ॥ ६.२४ ॥  
  
अग्नीन् आत्मनि वैतानान्  
समारोप्य यथाविधि ।  
अनग्निर् अनिकेतः स्यान्  
मुनिर् मूल-फलाशनः  ॥ ६.२५ ॥  
  
अप्रयत्नः सुखार्थेषु  
ब्रह्मचारी धराशयः ।  
शरणेष्व् अममश् चैव  
वृक्षमूल-निकेतनः  ॥ ६.२६ ॥  
  
तापसेष्व् एव विप्रेषु  
यात्रिकं भैक्षम् आहरेत् ।  
गृहमेधिषु चाऽन्येषु  
द्विजेषु वनवासिषु  ॥ ६.२७ ॥  
  
ग्रामाद् आहृत्य वाश्नीयाद्  
अष्टौ ग्रासान् वने वसन् ।  
प्रतिगृह्य पुटेनैव  
पाणिना शकलेन वा  ॥ ६.२८ ॥  
  
एताश् चाऽन्याश् च सेवेत  
दीक्षा विप्रो वने वसन् ।  
विविधाश् चाऽउपनिषदीर्  
आत्मसंसिद्धये श्रुतीः  ॥ ६.२९ ॥  
  
ऋषिभिर् ब्राह्मणैश् चैव  
गृहस्थैर् एव सेविताः ।  
विद्या-तपो-विवृद्ध्यर्थं  
शरीरस्य च शुद्धये  ॥ ६.३० ॥  
  
अपराजितां वास्थाय  
व्रजेद् दिशम् अजिह्मगः ।  
आ निपाताच् छरीरस्य  
युक्तो वार्य्-अनिलाशनः  ॥ ६.३१ ॥  
  
आसां महर्षिचर्याणां  
त्यक्त्वान्यतमया तनुम् ।  
वीत-शोक-भयो विप्रो  
ब्रह्मलोके महीयते  ॥ ६.३२ ॥  
  
वनेषु च विहृत्यैवं  
तृतीयं भागम् आयुषः ।  
चतुर्थम् आयुषो भागं  
त्यक्वा सङ्गान् परिव्रजेत्  ॥ ६.३३ ॥  
  
आश्रमाद् आश्रमं गत्वा  
हुत-होमो जितेन्द्रियः ।  
भिक्षा-बलि-परिश्रान्तः  
प्रव्रजन् प्रेत्य वर्धते  ॥ ६.३४ ॥  
  
ऋणानि त्रीण्य् अपाकृत्य  
मनो मोक्षे निवेशयेत् ।  
अनपाकृत्य मोक्षं तु  
सेवमानो व्रजत्य् अधः  ॥ ६.३५ ॥  
  
अधीत्य विधिवद् वेदान्  
पुत्रांश् चोत्पाद्य धर्मतः ।  
इष्ट्वा च शक्तितो यज्ञैर्  
मनो मोक्षे निवेशयेत्  ॥ ६.३६ ॥  
  
अनधीत्य द्विजो वेदान्  
अनुत्पाद्य तथा सुतान् [मेधातिथिपाठः - तथा प्रजाम्] ।  
अनिष्ट्वा चैव यज्ञैश् च  
मोक्षम् इच्छन् व्रजत्य् अधः  ॥ ६.३७ ॥  
  
प्राजापत्यं निरुप्येष्टिं  
सर्ववेदस-दक्षिणाम् [मेधातिथिपाठः - सार्ववेदसदक्षिणाम्] ।  
आत्मन्य् अग्नीन् समारोप्य  
ब्राह्मणः प्रव्रजेद् गृहात्  ॥ ६.३८ ॥  
  
यो दत्त्वा सर्वभूतेभ्यः  
प्रव्रजत्य् अभयं गृहात् ।  
तस्य तेजोमया लोका  
भवन्ति ब्रह्मवादिनः  ॥ ६.३९ ॥  
  
यस्माद् अण्व् अपि भूतानां  
द्विजान् नोत्पद्यते भयम् ।  
तस्य देहाद् विमुक्तस्य  
भयं नाऽस्ति कुतश् चन  ॥ ६.४० ॥  
  
अगाराद् अभिनिष्क्रान्तः  
पवित्रोपचितो मुनिः ।  
समुपोढेषु कामेषु  
निर्-अपेक्षः परिव्रजेत्  ॥ ६.४१ ॥  
  
एक एव चरेन् नित्यं  
सिद्ध्यर्थम् असहायवान् ।  
सिद्धिम् एकस्य सम्पश्यन्  
न जहाति न हीयते [मेधातिथिपाठः - सिद्धम्]  ॥ ६.४२ ॥  
  
अनग्निर् अनिकेतः स्याद्  
ग्रामम् अन्नार्थम् आश्रयेत् ।  
उपेक्षको ऽसङ्कुसुको  
मुनिर् भावसमाहितः [मेधातिथिपाठः - अ-साङ्कुसुको]  ॥ ६.४३ ॥  
  
कपालं वृक्षमूलानि  
कुचेलम् असहायता [मेधातिथिपाठः - कुचैलम्] ।  
समता चैव सर्वस्मिन्न्  
एतन् मुक्तस्य लक्षणम्  ॥ ६.४४ ॥  
  
नाऽभिनन्देत मरणं  
नाऽभिनन्देत जीवितम् ।  
कालम् एव प्रतीक्षेत  
निर्वेशं भृतको यथा  ॥ ६.४५ ॥  
  
दृष्टिपूतं न्यसेत् पादं  
वस्त्रपूतं जलं पिबेत् ।  
सत्यपूतां वदेद् वाचं  
मनःपूतं समाचरेत्  ॥ ६.४६ ॥  
  
अतिवादांस् तितिक्षेत  
नाऽवमन्येत कं चन ।  
न चेमं देहम् आश्रित्य  
वैरं कुर्वीत केन चित्  ॥ ६.४७ ॥  
  
क्रुद्ध्यन्तं न प्रतिक्रुध्येद्  
आक्रुष्टः कुशलं वदेत् ।  
सप्तद्वारावकीर्णां च  
न वाचम् अनृतां वदेत्  ॥ ६.४८ ॥  
  
अध्यात्म-रतिर् आसीनो  
निर्-अपेक्षो निर्-आमिषः ।  
आत्मनैव सहायेन  
सुखार्थी विचरेद् इह  ॥ ६.४९ ॥  
  
न चोत्पात-निमित्ताभ्यां  
न नक्षत्राङ्गविद्यया ।  
नाऽनुशासन-वादाभ्यां  
भिक्षां लिप्सेत कर्हि चित्  ॥ ६.५० ॥  
  
न तापसैर् ब्राह्मणैर् वा  
वयोभिर् अपि वा श्वभिः ।  
आकीर्णं भिक्षुकैर् वान्यैर्  
अगारम् उपसंव्रजेत्  ॥ ६.५१ ॥  
  
कॢप्त-केश-नख-श्मश्रुः  
पात्री दण्डी कुसुम्भवान् ।  
विचरेन् नियतो नित्यं  
सर्वभूतान्य् अपीडयन्  ॥ ६.५२ ॥  
  
अतैजसानि पात्राणि  
तस्य स्युर् निर्-व्रणानि च ।  
तेषाम् अद्भिः स्मृतं शौचं  
चमसानाम् इवाऽध्वरे  ॥ ६.५३ ॥  
  
अलाबुं दारुपात्रं च  
मृण्मयं वैदलं तथा ।  
एताणि यतिपात्राणि  
मनुः स्वायम्भुवो ऽब्रवीत्  ॥ ६.५४ ॥  
  
एककालं चरेद् भैक्षं  
न प्रसज्जेत विस्तरे ।  
भैक्षे प्रसक्तो हि यतिर्  
विषयेष्व् अपि सज्जति  ॥ ६.५५ ॥  
  
वि-धूमे सन्न-मुसले  
व्य्-अङ्गारे भुक्तवज्-जने ।  
वृत्ते शरावसम्पाते  
भिक्षां नित्यं यतिश् चरेत्  ॥ ६.५६ ॥  
  
अलाभे न विषदी स्याल्  
लाभे चैव न हर्षयेत् ।  
प्राणयात्रिक-मात्रः स्यान्  
मात्रासङ्गाद् विनिर्गतः  ॥ ६.५७ ॥  
  
अभिपूजितलाभांस् तु  
जुगुप्सेतैव सर्वशः ।  
अभिपूजितलाभैश् च  
यतिर् मुक्तो ऽपि बध्यते  ॥ ६.५८ ॥  
  
अल्पान्नाभ्यवहारेण  
रहःस्थानासनेन च ।  
ह्रियमाणानि विषयैर्  
इन्द्रियाणि निवर्तयेत्  ॥ ६.५९ ॥  
  
इन्द्रियाणां निरोधेन  
राग-द्वेश-क्षयेण च ।  
अहिंसया च भूतानाम्  
अमृतत्वाय कल्पते  ॥ ६.६० ॥  
  
अवेक्षेत गतीर् नॄणां  
कर्मदोष-समुद्भवाः ।  
निरये चैव पतनं  
यातनाश् च यमक्षये  ॥ ६.६१ ॥  
  
विप्रयोगं प्रियैश् चैव  
संयोगं च तथाप्रियैः ।  
जरया चाऽभिभवनं  
व्याधिभिश् चोपपीडनं  ॥ ६.६२ ॥  
  
देहाद् उत्क्रमणं चाऽष्मात्  
पुनर् गर्भे च सम्भवम् ।  
योनिकोटिसहस्रेषु  
सृतीश् चाऽस्याऽन्तरात्मनः  ॥ ६.६३ ॥  
  
अधर्म-प्रभवं चैव  
दुःखयोगं शरीरिणाम् ।  
धर्मार्थ-प्रभवं चैव  
सुखसंयोगम् अक्षयम्  ॥ ६.६४ ॥  
  
सूक्ष्मतां चाऽन्ववेक्षेत  
योगेन परमात्मनः ।  
देहेषु च समुत्पत्तिम्  
उत्तमेष्व् अधमेषु च [मेधातिथिपाठः - देहेषु चैवोपपत्तिम्]  ॥ ६.६५ ॥  
  
दूषितो ऽपि चरेद् धर्मं  
यत्र तत्राश्रमे रतः [मेधातिथिपाठः - भूषितो ऽपि] ।  
समः सर्वेषु भूतेषु  
न लिङ्गं धर्मकारणम्  ॥ ६.६६ ॥  
  
फलं कतकवृक्षस्य  
यद्य् अप्य् अम्बुप्रसादकम् ।  
न नामग्रहणाद् एव  
तस्य वारि प्रसीदति  ॥ ६.६७ ॥  
  
संरक्षणार्थं जन्तूनां  
रात्राव् अहनि वा सदा ।  
शरीरस्याऽत्यये चैव  
समीक्ष्य वसुधां चरेत्  ॥ ६.६८ ॥  
  
अह्ना रात्र्या च याञ् जन्तून्  
हिनस्त्य् अज्ञानतो यतिः ।  
तेषां स्नात्वा विशुद्ध्यर्थं  
प्राणायामान् षड् आचरेत्  ॥ ६.६९ ॥  
  
प्राणायामा ब्राह्मणस्य  
त्रयो ऽपि विधिवत् कृताः ।  
व्याहृति-प्रणवैर् युक्ता  
विज्ञेयं परमं तपः  ॥ ६.७० ॥  
  
दह्यन्ते ध्मायमानानां  
धातूनां हि यथा मलाः ।  
तथेन्द्रियाणां दह्यन्ते  
दोषाः प्राणस्य निग्रहात्  ॥ ६.७१ ॥  
  
प्राणायमैर् दहेद् दोषान्  
धारणाभिश् च किल्बिषम् ।  
प्रत्याहारेण संसर्गान्  
ध्यानेनाऽनीश्वरान् गुणान्  ॥ ६.७२ ॥  
  
उच्चावचेषु भूतेषु  
दुर्ज्ञेयाम् अकृतात्मभिः ।  
ध्यानयोगेन सम्पश्येद्  
गतिम् अस्याऽन्तरात्मनः  ॥ ६.७३ ॥  
  
सम्यग्दर्शनसम्पन्नः  
कर्मभिर् न निबध्यते ।  
दर्शनेन विहीनस् तु  
संसारं प्रतिपद्यते  ॥ ६.७४ ॥  
  
अहिंसयेन्द्रियासङ्गैर्  
वैदिकैश् चैव कर्मभिः ।  
तपसश् चरणैश् चोग्रैः  
साधयन्तीह तत्पदम्  ॥ ६.७५ ॥  
  
अस्थि-स्थूणं स्नायुयुतं  
मांस-शोणित-लेपनम् ।  
चर्मावनद्धं दुर्-गन्धि  
पूर्णं मूत्र-पुरीषयोः  ॥ ६.७६ ॥  
  
जरा-शोकसमाविष्टं  
रोगायतनम् आतुरम् ।  
रजस्वलम् अनित्यं च  
भूतावासम् इमं त्यजेत्  ॥ ६.७७ ॥  
  
नदीकूलं यथा वृक्षो  
वृक्षं वा शकुनिर् यथा ।  
तथा त्यजन्न् इमं देहं  
कृच्छ्राद् ग्राहाद् विमुच्यते  ॥ ६.७८ ॥  
  
प्रियेषु स्वेषु सुकृतम्  
अप्रियेषु च दुष्कृतम् ।  
विसृज्य ध्यानयोगेन  
ब्रह्माऽभ्येति सनातनम्  ॥ ६.७९ ॥  
  
यदा भावेन भवति  
सर्वभावेषु निःस्पृहः ।  
तदा सुखम् अवाप्नोति  
प्रेत्य चेह च शाश्वतम्  ॥ ६.८० ॥  
  
अनेन विधिना सर्वांस्  
त्यक्त्वा सङ्गाञ् शनैः शनैः ।  
सर्वद्वन्द्वविनिर्मुक्तो  
ब्रह्मण्य् एवाऽवतिष्ठते  ॥ ६.८१ ॥  
  
ध्यानिकं सर्वम् एवैतद्  
यद् एतद् अभिशब्दितम् ।  
न ह्य् अनध्यात्मवित् कश् चित्  
क्रियाफलम् उपाश्नुते  ॥ ६.८२ ॥  
  
अधियज्ञं ब्रह्म जपेद्  
आधिदैविकम् एव च ।  
आध्यात्मिकं च सततं  
वेदान्ताभिहितं च यत्  ॥ ६.८३ ॥  
  
इदं शरणम् अज्ञानाम्  
इदम् एव विजानताम् ।  
इदम् अन्विच्छतां स्वर्गम्  
इदम् आनन्त्यम् इच्छताम्  ॥ ६.८४ ॥  
  
अनेन क्रमयोगेन  
परिव्रजति यो द्विजः ।  
स विधूयेह पाप्मानं  
परं ब्रह्माऽधिगच्छति  ॥ ६.८५ ॥  

एष धर्मो ऽनुशिष्टो वो  
यतीनां नियतात्मनाम् ।  
वेदसन्न्यासिकानां तु  
कर्मयोगं निबोधत  ॥ ६.८६ ॥  
  
ब्रह्मचारी गृहस्थश् च  
वानप्रस्थो यतिस् तथा ।  
एते गृहस्थ-प्रभवाश्  
चत्वारः पृथग् आश्रमाः  ॥ ६.८७ ॥  
  
सर्वे ऽपि क्रमशस् त्व् एते  
यथाशास्त्रं निषेविताः ।  
यथोक्त-कारिणं विप्रं  
नयन्ति परमां गतिम्  ॥ ६.८८ ॥  
  
सर्वेषाम् अपि चैतेषां  
वेद-स्मृतिविधानतः [मेधातिथिपाठः - वेद-श्रुतिविधानतः] ।  
गृहस्थ उच्यते श्रेष्ठः  
स त्रीन् एतान् बिभर्ति हि  ॥ ६.८९ ॥  
  
यथा नदी-नदाः सर्वे  
सागरे यान्ति संस्थितिम् ।  
तथैवाश्रमिणः सर्वे  
गृहस्थे यान्ति संस्थितिम्  ॥ ६.९० ॥  
  
चतुर्भिर् अपि चैवैतैर्  
नित्यम् आश्रमिभिर् द्विजैः ।  
दश-लक्षणको धर्मः  
सेवितव्यः प्रयत्नतः  ॥ ६.९१ ॥  
  
धृतिः क्षमा दमो ऽस्तेयं  
शौचम् इन्द्रियनिग्रहः ।  
धीर् विद्या सत्यम् अक्रोधो  
दशकं धर्मलक्षणम्  ॥ ६.९२ ॥  
  
दश लक्षणानि धर्मस्य  
ये विप्राः समधीयते ।  
अधीत्य चाऽनुवर्तन्ते  
ते यान्ति परमां गतिम्  ॥ ६.९३ ॥  
  
दश-लक्षणकं धर्मम्  
अनुतिष्ठन् समाहितः ।  
वेदान्तं विधिवच् छ्रुत्वा  
सन्न्यसेद् अनृणो द्विजः  ॥ ६.९४ ॥  
  
सन्न्यस्य सर्वकर्माणि  
कर्मदोषान् अपानुदन् ।  
नियतो वेदम् अभ्यस्य  
पुत्रैश्वर्ये सुखं वसेत्  ॥ ६.९५ ॥  
  
एवं सन्न्यस्य कर्माणि  
स्वकार्य-परमो ऽस्पृहः ।  
सन्न्यासेनाऽपहत्यैनः  
प्राप्नोति परमं गतिम्  ॥ ६.९६ ॥  
  
एष वो ऽभिहितो धर्मो  
ब्राह्मणस्य चतुर्-विधः ।  
पुण्यो ऽक्षय-फलः प्रेत्य  
राज्ञां धर्मं निबोधत  ॥ ६.९७ ॥  
