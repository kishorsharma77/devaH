+++
title = "०९"

+++
पुरुषस्य स्त्रियाश् चैव  
धर्मे वर्त्मनि तिष्ठतोः [मेधातिथिपाठः - धर्म्ये] ।  
संयोगे विप्रयोगे च  
धर्मान् वक्ष्यामि शाश्वतान्  ॥ ९.१ ॥  

अस्वतन्त्राः स्त्रियः कार्याः  
पुरुषैः स्वैर् दिवा-निशम् ।  
विषयेषु च सज्जन्त्यः  
संस्थाप्या आत्मनो वशे  ॥ ९.२ ॥  

पिता रक्षति कौमारे  
भर्ता रक्षति यौवने ।  
रक्षन्ति स्थविरे पुत्रा  
न स्त्री स्वातन्त्र्यम् अर्हति  ॥ ९.३ ॥  

काले ऽदाता पिता वाच्यो  
वाच्यश् चाऽनुपयन् पतिः ।  
मृते भर्तरि पुत्रस् तु  
वाच्यो मातुर् अरक्षिता  ॥ ९.४ ॥  

सूक्ष्मेभ्यो ऽपि प्रसङ्गेभ्यः  
स्त्रियो रक्ष्या विशेषतः [मेधातिथिपाठः - स्त्रिया] ।  
द्वयोर् हि कुलयोः शोकम्  
आवहेयुर् अरक्षिताः  ॥ ९.५ ॥  

इमं हि सर्ववर्णानां  
पश्यन्तो धर्मम् उत्तमम् ।  
यतन्ते रक्षितुं भार्यां  
भर्तारो दुर्बला अपि  ॥ ९.६ ॥  

स्वां प्रसूतिं चरित्रं च  
कुलम् आत्मानम् एव च ।  
स्वं च धर्मं प्रयत्नेन  
जायां रक्षन् हि रक्षति  ॥ ९.७ ॥  

पतिर् भार्यां संप्रविश्य  
गर्भो भूत्वेह जायते ।  
जायायास् तद् +धि जायात्वं  
यद् अस्यां जायते पुनः  ॥ ९.८ ॥  

यादृशं भजते हि स्त्री  
सुतं सूते तथाविधम् ।  
तस्मात् प्रजाविशुद्ध्य्-अर्थं  
स्त्रियं रक्षेत् प्रयत्नतः  ॥ ९.९ ॥  

न कश् चिद् योषितः शक्तः  
प्रसह्य परिरक्षितुम् ।  
एतैर् उपाययोगैस् तु  
शक्यास् ताः परिरक्षितुम्  ॥ ९.१० ॥  

अर्थस्य संग्रहे चैनां  
व्यये चैव नियोजयेत् ।  
शौचे धर्मे ऽन्नपक्त्यां च  
पारिणाह्यस्य वेक्षणे  ॥ ९.११ ॥  

अरक्षिता गृहे रुद्धाः  
पुरुषैर् आप्तकारिभिः ।  
आत्मानम् आत्मना यास् तु  
रक्षेयुस् ताः सुरक्षिताः  ॥ ९.१२ ॥  

पानं दुर्जनसंसर्गः  
पत्या च विरहो ऽटनम् ।  
स्वप्नो ऽन्यगेहवासश् च  
नारीसंदूषणानि षट्  ॥ ९.१३ ॥  

नैता रूपं परीक्षन्ते  
नासां वयसि संस्थितिः ।  
सुरूपं वा विरूपं वा  
पुमान् इत्य् एव भुञ्जते  ॥ ९.१४ ॥  

पौंश्चल्याच् चलचित्ताच् च  
नैस्नेह्याच् च स्वभावतः [मेधातिथिपाठः - नैःस्नेह्याच्] ।  
रक्षिता यत्नतो ऽपीह  
भर्तृष्व् एता विकुर्वते  ॥ ९.१५ ॥  

एवं स्वभावं ज्ञात्वासां  
प्रजापतिनिसर्गजम् ।  
परमं यत्नम् आतिष्ठेत्  
पुरुषो रक्षणं प्रति  ॥ ९.१६ ॥  

शय्यासनम् अलङ्कारं  
कामं क्रोधम् अनार्जवम् म्:अनार्यताम्] ।  
द्रोहभावं कुचर्यां च  
स्त्रीभ्यो मनुर् अकल्पयत् [मेधातिथिपाठः - द्रोग्धृभावं]  ॥ ९.१७ ॥  

नाऽस्ति स्त्रीणां क्रिया मन्त्रैर्  
इति धर्मे व्यवस्थितिः ।  
निर्-इन्द्रिया ह्य् अमन्त्राश् च  
स्त्रीभ्यो ऽनृतम् इति स्थितिः [मेधातिथिपाठः - स्त्रियो]  ॥ ९.१८ ॥  

तथा च श्रुतयो बह्व्यो  
निगीता निगमेष्व् अपि ।  
स्वालक्षण्यपरीक्षार्थं  
तासां शृणुत निष्कृतीः  ॥ ९.१९ ॥  

यन् मे माता प्रलुलुभे  
विचरन्त्य् अपतिव्रता ।  
तन् मे रेतः पिता वृङ्क्ताम्  
इत्य् अस्यैतन् निदर्शनम्  ॥ ९.२० ॥  

ध्यायत्य् अनिष्टं यत् किं चित्  
पाणिग्राहस्य चेतसा ।  
तस्यैष व्यभिचारस्य  
निह्नवः सम्यग् उच्यते  ॥ ९.२१ ॥  

यादृग्-गुणेन भर्त्रा स्त्री  
संयुज्येत यथाविधि ।  
तादृग्-गुणा सा भवति  
समुद्रेणेव निम्नगा  ॥ ९.२२ ॥  

अक्षमाला वसिष्ठेन  
संयुक्ताधमयोनिजा ।  
शारङ्गी मन्दपालेन  
जगामाऽभ्यर्हणीयताम्  ॥ ९.२३ ॥  

एताश् चाऽन्याश् च लोके ऽस्मिन्न्  
अपकृष्टप्रसूतयः [मेधातिथिपाठः - अवकृष्टप्रसूतयः] ।  
उत्कर्षं योषितः प्राप्ताः  
स्वैः स्वैर् भर्तृगुणैः शुभैः  ॥ ९.२४ ॥  

एषोदिता लोकयात्रा  
नित्यं स्त्री-पुंसयोः शुभा ।  
प्रेत्येह च सुखोदर्कान्  
प्रजाधर्मान् निबोधत  ॥ ९.२५ ॥  

प्रजनार्थं महा-भागाः  
पूजार्हा गृहदीप्तयः ।  
स्त्रियः श्रियश् च गेहेषु  
न विशेषो ऽस्ति कश् चन  ॥ ९.२६ ॥  

उत्पादनम् अपत्यस्य  
जातस्य परिपालनम् ।  
प्रत्यहं लोकयात्रायाः  
प्रत्यक्षं स्त्री निबन्धनम् [मेधातिथिपाठः - प्रत्यर्थं]  ॥ ९.२७ ॥  

अपत्यं धर्मकार्याणि  
शुश्रूषा रतिर् उत्तमा ।  
दाराधीनस् तथा स्वर्गः  
पितॄणाम् आत्मनश् च ह  ॥ ९.२८ ॥  

पतिं या नाऽभिचरति  
मनो-वाग्-देहसंयता ।  
सा भर्तृलोकान् आप्नोति  
सद्भिः साध्वीति चोच्यते  ॥ ९.२९ ॥  

व्यभिचारात् तु भर्तुः स्त्री  
लोके प्राप्नोति निन्द्यताम् ।  
सृगालयोनिं चाप्नोति  
पापरोगैश् च पीड्यते [मेधातिथिपाठः - शृगालयोनिं]  ॥ ९.३० ॥  

पुत्रं प्रत्युदितं सद्भिः  
पूर्वजैश् च महर्षिभिः ।  
विश्वजन्यम् इमं पुण्यम्  
उपन्यासं निबोधत  ॥ ९.३१ ॥  

भर्तरि पुत्रं विजानन्ति  
श्रुतिद्वैधं तु कर्तरि [मेधातिथिपाठः - भर्तुः] ।  
आहुर् उत्पादकं के चिद्  
अपरे क्षेत्रिणं विदुः  ॥ ९.३२ ॥  

क्षेत्रभूता स्मृता नारी  
बीजभूतः स्मृतः पुमान् ।  
क्षेत्र-बीजसमायोगात्  
संभवः सर्वदेहिनाम्  ॥ ९.३३ ॥  

विशिष्टं कुत्र चिद् बीजं  
स्त्रीयोनिस् त्व् एव कुत्र चित् ।  
उभयं तु समं यत्र  
सा प्रसूतिः प्रशस्यते  ॥ ९.३४ ॥  

बीजस्य चैव योन्याश् च  
बीजम् उत्कृष्टम् उच्यते ।  
सर्वभूतप्रसूतिर् हि  
बीजलक्षणलक्षिता  ॥ ९.३५ ॥  

यादृशं तूप्यते बीजं  
क्षेत्रे कालोपपादिते ।  
तादृग् रोहति तत् तस्मिन्  
बीजं स्वैर् व्यञ्जितं गुणैः  ॥ ९.३६ ॥  

इयं भूमिर् हि भूतानां  
शाश्वती योनिर् उच्यते ।  
न च योनिगुणान् कांश् चिद्  
बीजं पुष्यति पुष्टिषु  ॥ ९.३७ ॥  

भूमाव् अप्य् एककेदारे  
कालोप्तानि कृषीवलैः ।  
नानारूपाणि जायन्ते  
बीजानीह स्वभावतः  ॥ ९.३८ ॥  

व्रीहयः शालयो मुद्गास्  
तिला माषास् तथा यवाः ।  
यथाबीजं प्ररोहन्ति  
लशुनानीक्षवस् तथा  ॥ ९.३९ ॥  

अन्यद् उप्तं जातम् अन्यद्  
इत्य् एतन् नोपपद्यते ।  
उप्यते यद् +धि यद् बीजं  
तत् तद् एव प्ररोहति  ॥ ९.४० ॥  

तत् प्राज्ञेन विनीतेन  
ज्ञान-विज्ञानवेदिना ।  
आयुष्कामेन वप्तव्यं  
न जातु परयोषिति  ॥ ९.४१ ॥  

अत्र गाथा वायुगीताः  
कीर्तयन्ति पुराविदः ।  
यथा बीजं न वप्तव्यं  
पुंसा परपरिग्रहे  ॥ ९.४२ ॥  

नश्यतीषुर् यथा विद्धः  
खे विद्धम् अनुविध्यतः ।  
तथा नश्यति वै क्षिप्रं  
बीजं परपरिग्रहे [मेधातिथिपाठः - क्षिप्तं]  ॥ ९.४३ ॥  

पृथोर् अपीमां पृथिवीं  
भार्यां पूर्वविदो विदुः ।  
स्थाणु-च्छेदस्य केदारम्  
आहुः शाल्यवतो मृगम्  ॥ ९.४४ ॥  

एतावान् एव पुरुषो  
यज् जायात्मा प्रजेति ह ।  
विप्राः प्राहुस् तथा चैतद्  
यो भर्ता सा स्मृताङ्गना  ॥ ९.४५ ॥  

न निष्क्रय-विसर्गाभ्यां  
भर्तुर् भार्या विमुच्यते ।  
एवं धर्मं विजानीमः  
प्राक् प्रजापतिनिर्मितम्  ॥ ९.४६ ॥  

सकृद् अंशो निपतति  
सकृत् कन्या प्रदीयते ।  
सकृद् आह ददानीति त्रीण्य्  
एतानि सतां सकृत् [मेधातिथिपाठः - ददामीति]  ॥ ९.४७ ॥  

यथा गो-ऽश्वोष्ट्र-दासीषु  
महिष्य् अजाविकासु च ।  
नोत्पादकः प्रजाभागी  
तथैवाऽन्याङ्गनास्व् अपि  ॥ ९.४८ ॥  

ये ऽक्षेत्रिणो बीजवन्तः  
परक्षेत्रप्रवापिणः ।  
ते वै सस्यस्य जातस्य  
न लभन्ते फलं क्व चित्  ॥ ९.४९ ॥  

यद् अन्यगोषु वृषभो  
वत्सानां जनयेच् छतम् ।  
गोमिनाम् एव ते वत्सा  
मोघं स्कन्दितम् आर्षभम्  ॥ ९.५० ॥  

तथैवाऽक्षेत्रिणो बीजं  
परक्षेत्रप्रवापिणः ।  
कुर्वन्ति क्षेत्रिणाम् अर्थं  
न बीजी लभते फलम्  ॥ ९.५१ ॥  

फलं त्व् अनभिसंधाय  
क्षेत्रिणां बीजिनां तथा ।  
प्रत्यक्षं क्षेत्रिणाम् अर्थो  
बीजाद् योनिर् गलीयसी [मेधातिथिपाठः - बरीयसी]  ॥ ९.५२ ॥  

क्रियाभ्युपगमात् त्व् एतद्  
बीजार्थं यत् प्रदीयते ।  
तस्येह भागिनौ दृष्टौ  
बीजी क्षेत्रिक एव च  ॥ ९.५३ ॥  

ओघ-वाताहृतं बीजं  
यस्य क्षेत्रे प्ररोहति ।  
क्षेत्रिकस्यैव तद् बीजं  
न वप्ता लभते फलम् [मेधातिथिपाठः - न बीजी लभते फलम्]  ॥ ९.५४ ॥  

एष धर्मो गवाश्वस्य  
दास्य्-उष्ट्राजाविकस्य च ।  
विहंग-महिषीणां च  
विज्ञेयः प्रसवं प्रति  ॥ ९.५५ ॥  

एतद् वः सारफल्गुत्वं  
बीज-योन्योः प्रकीर्तितम् ।  
अतः परं प्रवक्ष्यामि  
योषितां धर्मम् आपदि  ॥ ९.५६ ॥  

भ्रातुर् ज्येष्ठस्य भार्या या  
गुरुपत्न्य् अनुजस्य सा ।  
यवीयसस् तु या भार्या  
स्नुषा ज्येष्ठस्य सा स्मृता  ॥ ९.५७ ॥  

ज्येष्ठो यवीयसो भार्यां  
यवीयान् वाग्रजस्त्रियम् ।  
पतितौ भवतो गत्वा  
नियुक्ताव् अप्य् अनापदि  ॥ ९.५८ ॥  

देवराद् वा सपिण्डाद् वा  
स्त्रिया सम्यङ् नियुक्तया ।  
प्रजेप्सिताआधिगन्तव्या  
संतानस्य परिक्षये  ॥ ९.५९ ॥  

विधवायां नियुक्तस् तु  
घृताक्तो वाग्यतो निशि ।  
एकम् उत्पादयेत् पुत्रं  
न द्वितीयं कथं चन  ॥ ९.६० ॥  

द्वितीयम् एके प्रजनं  
मन्यन्ते स्त्रीषु तद्विदः ।  
अनिर्वृतं नियोगार्थं  
पश्यन्तो धर्मतस् तयोः [मेधातिथिपाठः - अ-निर्वृत्तं]  ॥ ९.६१ ॥  

विधवायां नियोगार्थे  
निर्वृत्ते तु यथाविधि [मेधातिथिपाठः - निवृत्ते] ।  
गुरुवच् च स्नुषावच् च  
वर्तेयातां परस्परम्  ॥ ९.६२ ॥  

नियुक्तौ यौ विधिं हित्वा  
वर्तेयातां तु कामतः ।  
ताव् उभौ पतितौ स्यातां  
स्नुषाग-गुरुतल्पगौ  ॥ ९.६३ ॥  

नाऽन्यस्मिन् विधवा नारी  
नियोक्तव्या द्विजातिभिः ।  
अन्यस्मिन् हि नियुञ्जाना  
धर्मं हन्युः सनातनम्  ॥ ९.६४ ॥  

नोद्वाहिकेषु मन्त्रेषु  
नियोगः कीर्त्यते क्व चित् ।  
न विवाहविधाव् उक्तं  
विधवावेदनं पुनः  ॥ ९.६५ ॥  

अयं द्विजैर् हि विद्वद्भिः  
पशुधर्मो विगर्हितः ।  
मनुष्याणाम् अपि प्रोक्तो  
वेने राज्यं प्रशासति  ॥ ९.६६ ॥  

स महीम् अखिलां भुञ्जन्  
राजर्षिप्रवरः पुरा ।  
वर्णानां संकरं चक्रे  
कामोपहत-चेतनः  ॥ ९.६७ ॥  

ततः प्रभृति यो मोहात्  
प्रमीत-पतिकां स्त्रियम् ।  
नियोजयत्य् अपत्यार्थं  
तं विगर्हन्ति साधवः  ॥ ९.६८ ॥  

यस्या म्रियेत कन्याया  
वाचा सत्ये कृते पतिः ।  
ताम् अनेन विधानेन  
निजो विन्देत देवरः  ॥ ९.६९ ॥  

यथाविध्य् अधिगम्यैनां  
शुक्ल-वस्त्रां शुचि-व्रताम् ।  
मिथो भजेताऽऽप्रसवात्  
सकृत्-सकृद् ऋताव्-ऋतौ  ॥ ९.७० ॥  

न दत्त्वा कस्य चित् कन्यां  
पुनर् दद्याद् विचक्षणः ।  
दत्त्वा पुनः प्रयच्छन् हि  
प्राप्नोति पुरुषानृतम्  ॥ ९.७१ ॥  

विधिवत् प्रतिगृह्याऽपि  
त्यजेत् कन्यां विगर्हिताम् ।  
व्याधितां विप्रदुष्टां वा  
छद्मना चोपपादिताम्  ॥ ९.७२ ॥  

यस् तु दोषवतीं कन्याम्  
अनाख्यायोपपादयेत् ।  
तस्य तद् वितथं कुर्यात्  
कन्यादातुर् दुरात्मनः  ॥ ९.७३ ॥  

विधाय वृत्तिं भार्यायाः  
प्रवसेत् कार्यवान् नरः ।  
अवृत्तिकर्शिता हि स्त्री  
प्रदुष्येत् स्थितिमत्य् अपि  ॥ ९.७४ ॥  

विधाय प्रोषिते वृत्तिं  
जीवेन् नियमम् आस्थिता ।  
प्रोषिते त्व् अविधायैव  
जीवेच् छिल्पैर् अगर्हितैः  ॥ ९.७५ ॥  

प्रोषितो धर्मकार्यार्थं  
प्रतीक्ष्यो ऽष्टौ नरः समाः ।  
विद्यार्थं षड् यशो-ऽर्थं वा  
कामार्थं त्रींस् तु वत्सरान्  ॥ ९.७६ ॥  


संवत्सरं प्रतीक्षेत  
द्विषन्तीं योषितं पतिः [मेधातिथिपाठः - द्विषाणां] ।  
ऊर्ध्वं संवत्सरात् त्व् एनां  
दायं हृत्वा न संवसेत्  ॥ ९.७७ ॥  

अतिक्रामेत् प्रमत्तं या  
मत्तं रोगार्तम् एव वा ।  
सा त्रीन् मासान् परित्याज्या  
विभूषण-परिच्छदा  ॥ ९.७८ ॥  

उन्मत्तं पतितं क्लीबम्  
अबीजं पापरोगिणम् ।  
न त्यागो ऽस्ति द्विषन्त्याश् च  
न च दायापवर्तनम्  ॥ ९.७९ ॥  

मद्यपासाधुवृत्ता च  
प्रतिकूला च या भवेत् [मेधातिथिपाठः - मद्यपासत्यवृत्ता] ।  
व्याधिता वाधिवेत्तव्या  
हिंस्रार्थघ्नी च सर्वदा  ॥ ९.८० ॥  

वन्ध्याष्टमे ऽधिवेद्या-ऽअब्दे  
दशमे तु मृत-प्रजा ।  
एकादशे स्त्रीजननी  
सद्यस् त्व् अप्रियवादिनी  ॥ ९.८१ ॥  

या रोगिणी स्यात् तु हिता  
संपन्ना चैव शीलतः ।  
सानुज्ञाप्याऽधिवेत्तव्या  
नाऽवमान्या च कर्हि चित्  ॥ ९.८२ ॥  

अधिविन्ना तु या नारी  
निर्गच्छेद् रुषिता गृहात् ।  
सा सद्यः संनिरोद्धव्या  
त्याज्या वा कुलसंनिधौ  ॥ ९.८३ ॥  

प्रतिषिद्धापि चेद् या तु  
मद्यम् अभ्युदयेष्व् अपि [ मेधातिथिपाठः - प्रतिषेधे पिबेद् या तु] ।  
प्रेक्षा-समाजं गच्छेद् वा  
सा दण्ड्या कृष्णलानि षट्  ॥ ९.८४ ॥  



यदि स्वाश् चाऽपराश् चैव  
विन्देरन् योषितो द्विजाः ।  
तासां वर्णक्रमेण स्याज्  
ज्येष्ठ्यं पूजा च वेश्म च  ॥ ९.८५ ॥  

भर्तुः शरीरशुश्रूषां  
धर्मकार्यं च नैत्यकम् ।  
स्वा चैव कुर्यात् सर्वेषां  
नाऽस्वजातिः कथं चन [मेधातिथिपाठः - स्वा स्वैव]  ॥ ९.८६ ॥  

यस् तु तत् कारयेन् मोहात्  
स-जात्या स्थितयान्यया ।  
यथा ब्राह्मणचाण्डालः  
पूर्वदृष्टस् तथैव सः  ॥ ९.८७ ॥  



उत्कृष्टायाऽभिरूपाय  
वराय सदृशाय च ।  
अप्राप्ताम् अपि तां तस्मै  
कन्यां दद्याद् यथाविधि  ॥ ९.८८ ॥  

कामम् आ मरणात् तिष्ठेद्  
गृहे कन्या र्तुमत्य् अपि ।  
न चैवैनां प्रयच्चेत् तु  
गुण-हीनाय कर्हि चित्  ॥ ९.८९ ॥  

त्रीणि वर्षाण्य् उदीक्षेत  
कुमार्य् ऋतुमती सती ।  
ऊर्ध्वं तु कालाद् एतस्माद्  
विन्देत सदृशं पतिम्  ॥ ९.९० ॥  

अदीयमाना भर्तारम्  
अधिगच्छेद् यदि स्वयम् ।  
नैनः किं चिद् अवाप्नोति  
न च यं साधिगच्छति  ॥ ९.९१ ॥  

अलङ्कारं नाददीत  
पित्र्यं कन्या स्वयंवरा ।  
मातृकं भ्रातृदत्तं वा  
स्तेना स्याद् यदि तं हरेत्  ॥ ९.९२ ॥  

पित्रे न दद्याच् छुल्कं तु  
कन्याम् ऋतुमतीं हरन् ।  
स च स्वाम्याद् अतिक्रामेद्  
ऋतूनां प्रतिरोधनात्  ॥ ९.९३ ॥  

त्रिंशद्वर्षो वहेत् कन्यां  
हृद्यां द्वादशवार्षिकीम् ।  
त्र्यष्टवर्षो ऽष्टवर्षां वा  
धर्मे सीदति सत्वरः  ॥ ९.९४ ॥  

देवदत्तां पतिर् भार्यां  
विन्दते नेच्छयात्मनः ।  
तां साध्वीं बिभृयान् नित्यं  
देवानां प्रियम् आचरन्  ॥ ९.९५ ॥  

प्रजनार्थं स्त्रियः सृष्टाः  
संतानार्थं च मानवः ।  
तस्मात् साधारणो धर्मः  
श्रुतौ पत्न्या सहोदितः  ॥ ९.९६ ॥  

कन्यायां दत्त-शुल्कायां  
म्रियेत यदि शुल्कदः ।  
देवराय प्रदातव्या  
यदि कन्यानुमन्यते  ॥ ९.९७ ॥  

आददीत न शूद्रो ऽपि  
शुल्कं दुहितरं ददन् ।  
शुल्कं हि गृह्णन् कुरुते  
छन्नं दुहितृविक्रयम्  ॥ ९.९८ ॥  

एतत् तु न परे चक्रुर्  
नाऽपरे जातु साधवः ।  
यद् अन्यस्य प्रतिज्ञाय  
पुनर् अन्यस्य दीयते  ॥ ९.९९ ॥  

नाऽनुशुश्रुम जात्व् एतत्  
पूर्वेष्व् अपि हि जन्मसु ।  
शुल्क-संज्ञेन मूल्येन  
छन्नं दुहितृविक्रयम्  ॥ ९.१०० ॥  

अन्योन्यस्याऽव्यभिचारो  
भवेद् आ-मरणान्तिकः ।  
एष धर्मः समासेन  
ज्ञेयः स्त्री-पुंसयोः परः  ॥ ९.१०१ ॥  

तथा नित्यं यतेयातां  
स्त्री-पुंसौ तु कृत-क्रियौ ।  
यथा नाभिचरेतां तौ  
वियुक्ताव् इतरेतरम् [मेधातिथिपाठः - नाऽतिचरेतां]  ॥ ९.१०२ ॥  

एष स्त्री-पुंसयोर् उक्तो  
धर्मो वो रतिसंहितः ।  
आपद्य् अपत्यप्राप्तिश् च  
दायधर्मं निबोधत  ॥ ९.१०३ ॥  



ऊर्ध्वं पितुश् च मातुश् च  
समेत्य भ्रातरः समम् ।  
भजेरन् पैतृकं रिक्थम्  
अनीशास् ते हि जीवतोः  ॥ ९.१०४ ॥  

ज्येष्ठ एव तु गृह्णीयात्  
पित्र्यं धनम् अशेषतः ।  
शेषास् तम् उपजीवेयुर्  
यथैव पितरं तथा  ॥ ९.१०५ ॥  

ज्येष्ठेन जातमात्रेण  
पुत्री भवति मानवः ।  
पितॄणाम् अनृणश् चैव  
स तस्मात् सर्वम् अर्हति  ॥ ९.१०६ ॥  
यस्मिन्न् ऋणं संनयति  
येन चाऽनन्त्यम् अश्नुते ।  
स एव धर्मजः पुत्रः  
कामजान् इतरान् विदुः  ॥ ९.१०७ ॥  

पितेव पालयेत् पूत्रान्  
ज्येष्ठो भ्रातॄण् यवीयसः ।  
पुत्रवच् चाऽपि वर्तेरन्  
ज्येष्ठे भ्रातरि धर्मतः  ॥ ९.१०८ ॥  

ज्येष्ठः कुलं वर्धयति  
विनाशयति वा पुनः ।  
ज्येष्ठः पूज्यतमो लोके  
ज्येष्ठः सद्भिर् अगर्हितः  ॥ ९.१०९ ॥  

यो ज्येष्ठो ज्येष्ठ-वृत्तिः स्यान्  
मातेव स पितेव सः ।  
अज्येष्ठवृत्तिर् यस् तु स्यात्  
स संपूज्यस् तु बन्धुवत्  ॥ ९.११० ॥  

एवं सह वसेयुर् वा  
पृथग् वा धर्मकाम्यया ।  
पृथग् विवर्धते धर्मस्  
तस्माद् धर्म्या पृथक्क्रिया  ॥ ९.१११ ॥  

ज्येष्ठस्य विंश उद्धारः  
सर्वद्रव्याच् च यद् वरम् ।  
ततो ऽर्धं मध्यमस्य  
स्यात् तुरीयं तु यवीयसः  ॥ ९.११२ ॥  

ज्येष्ठश् चैव कनिष्ठश् च  
संहरेतां यथोदितम् ।  
ये ऽन्ये ज्येष्ठ-कनिष्ठाभ्यां  
तेषां स्यान् मध्यमं धनम्  ॥ ९.११३ ॥  

सर्वेषां धनजातानाम्  
आददीताऽग्र्यम् अग्रजः ।  
यच् च सातिशयं किं चिद्  
दशतश् चाप्नुयाद् वरम्  ॥ ९.११४ ॥  

उद्धारो न दशस्व् अस्ति  
संपन्नानां स्वकर्मसु ।  
यत् किं चिद् एव देयं तु  
ज्यायसे मान-वर्धनम्  ॥ ९.११५ ॥  

एवं समुद्धृतोद्धारे  
समान् अंशान् प्रकल्पयेत् ।  
उद्धारे ऽनुद्धृते त्व् एषाम्  
इयं स्याद् अंशकल्पना  ॥ ९.११६ ॥  

एकाधिकं हरेज् ज्येष्ठः  
पुत्रो ऽध्यर्धं ततो ऽनुजः ।  
अंशम् अंशं यवीयांस  
इति धर्मो व्यवस्थितः  ॥ ९.११७ ॥  

स्वेभ्यो ऽंशेभ्यस् तु कन्याभ्यः  
प्रदद्युर् भ्रातरः पृथक् [मेधातिथिपाठः - स्वाभ्यः स्वाभ्यस्  
तु] ।  
स्वात् स्वाद् अंशाच् चतुर्भागं  
पतिताः स्युर् अदित्सवः  ॥ ९.११८ ॥  

अजाविकं सैकशफं  
न जातु विषमं भजेत् [मेधातिथिपाठः - अजाविकं चैकशफं] ।  
अजाविकं तु विषमं  
ज्येष्ठस्यैव विधीयते  ॥ ९.११९ ॥  

यवीयाञ् ज्येष्ठभार्यायां  
पुत्रम् उत्पादयेद् यदि ।  
समस् तत्र विभागः स्याद्  
इति धर्मो व्यवस्थितः  ॥ ९.१२० ॥  

उपसर्जनं प्रधानस्य  
धर्मतो नोपपद्यते ।  
पिता प्रधानं प्रजने  
तस्माद् धर्मेण तं भजेत्  ॥ ९.१२१ ॥  

पुत्रः कनिष्ठो ज्येष्ठायां  
कनिष्ठायां च पूर्वजः ।  
कथं तत्र विभागः स्याद्  
इति चेत् संशयो भवेत्  ॥ ९.१२२ ॥  

एकं वृषभम् उद्धारं  
संहरेत स पूर्वजः ।  
ततो ऽपरे ज्येष्ठवृषास्  
तद्-ऊनानां स्वमातृतः  ॥ ९.१२३ ॥  

ज्येष्ठस् तु जातो ज्येष्ठायां  
हरेद् वृषभ-षोडशाः ।  
ततः स्वमातृतः शेषा  
भजेरन्न् इति धारणा  ॥ ९.१२४ ॥  

सदृशस्त्रीषु जातानां  
पुत्राणाम् अविशेषतः ।  
न मातृतो ज्यैष्ठ्यम् अस्ति  
जन्मतो ज्यैष्ठ्यम् उच्यते  ॥ ९.१२५ ॥  

जन्मज्येष्ठेन चाह्वानं  
सुब्रह्मण्यास्व् अपि स्मृतम् ।  
यमयोश् चैव गर्भेषु  
जन्मतो ज्येष्ठता स्मृता  ॥ ९.१२६ ॥  


अपुत्रो ऽनेन विधिना  
सुतां कुर्वीत पुत्रिकाम् ।  
यद् अपत्यं भवेद् अस्यां  
तन् मम स्यात् स्वधाकरम्  ॥ ९.१२७ ॥  

अनेन तु विधानेन  
पुरा चक्रे ऽथ पुत्रिकाः ।  
विवृद्ध्यर्थं स्ववंशस्य  
स्वयं दक्षः प्रजापतिः  ॥ ९.१२८ ॥  

ददौ स दश धर्माय  
कश्यपाय त्रयोदश ।  
सोमाय राज्ञे सत्कृत्य  
प्रीतात्मा सप्तविंशतिम्  ॥ ९.१२९ ॥  

यथैवात्मा तथा पुत्रः  
पुत्रेण दुहिता समा ।  
तस्याम् आत्मनि तिष्ठन्त्यां  
कथम् अन्यो धनं हरेत्  ॥ ९.१३० ॥  

मातुस् तु यौतकं यत् स्यात्  
कुमारीभाग एव सः ।  
दौहित्र एव च हरेद्  
अपुत्रस्याऽखिलं धनम्  ॥ ९.१३१ ॥  

दौहित्रो ह्य् अखिलं रिक्थम्  
अपुत्रस्य पितुर् हरेत् ।  
स एव दद्याद् द्वौ पिण्डौ  
पित्रे मातामहाय च  ॥ ९.१३२ ॥  

पौत्र-दौहित्रयोर् लोके  
न विशेषो ऽस्ति धर्मतः ।  
तयोर् हि माता-पितरौ  
संभूतौ तस्य देहतः  ॥ ९.१३३ ॥  

पुत्रिकायां कृतायां तु  
यदि पुत्रो ऽनुजायते ।  
समस् तत्र विभागः स्याज्  
ज्येष्ठता नाऽस्ति हि स्त्रियाः  ॥ ९.१३४ ॥  

अपुत्रायां मृतायां तु  
पुत्रिकायां कथं चन ।  
धनं तत् पुत्रिकाभर्ता  
हरेतैवाऽविचारयन्  ॥ ९.१३५ ॥  

अकृता वा कृता वापि  
यं विन्देत् सदृशात् सुतम् ।  
पौत्री मातामहस् तेन  
दद्यात् पिण्डं हरेद् धनम्  ॥ ९.१३६ ॥  

पुत्रेण लोकाञ् जयति  
पौत्रेणानन्त्यम् अश्नुते ।  
अथ पुत्रस्य पौत्रेण  
ब्रध्नस्याप्नोति विष्टपम्  ॥ ९.१३७ ॥  

पुं-नाम्नो नरकाद् यस्मात्  
त्रायते पितरं सुतः ।  
तस्मात् पुत्र इति प्रोक्तः  
स्वयम् एव स्वयंभुवा  ॥ ९.१३८ ॥  

पौत्र-दौहित्रयोर् लोके  
विशेषो नोपपद्यते ।  
दौहित्रो ऽपि ह्य् अमुत्रैनं  
संतारयति पौत्रवत्  ॥ ९.१३९ ॥  

मातुः प्रथमतः पिण्डं  
निर्वपेत् पुत्रिकासुतः ।  
द्वितीयं तु पितुस् तस्यास्  
तृतीयं तत्पितुः पितुः  ॥ ९.१४० ॥  



उपपन्नो गुणैः सर्वैः  
पुत्रो यस्य तु दत्त्रिमः ।  
स हरेतैव तद्रिक्थं  
संप्राप्तो ऽप्य् अन्यगोत्रतः  ॥ ९.१४१ ॥  

गोत्र-रिक्थे जनयितुर्  
न हरेद् दत्त्रिमः क्व चित् ।  
गोत्र-रिक्थानुगः पिण्डो  
व्यपैति ददतः स्वधा  ॥ ९.१४२ ॥  



अनियुक्तासुतश् चैव  
पुत्रिण्याप्तश् च देवरात् ।  
उभौ तौ नाऽर्हतो भागं  
जारजातक-कामजौ  ॥ ९.१४३ ॥  

नियुक्तायाम् अपि पुमान्  
नार्यां जातो ऽविधानतः ।  
नैवाऽर्हः पैतृकं रिक्थं  
पतितोत्पादितो हि सः  ॥ ९.१४४ ॥  

हरेत् तत्र नियुक्तायां  
जातः पुत्रो यथाउरसः ।  
क्षेत्रिकस्य तु तद् बीजं  
धर्मतः प्रसवश् च सः  ॥ ९.१४५ ॥  

धनं यो बिभृयाद् भ्रातुर्  
मृतस्य स्त्रियम् एव च ।  
सो ऽपत्यं भ्रातुर् उत्पाद्य  
दद्यात् तस्यैव तद्धनम्  ॥ ९.१४६ ॥  

या नियुक्तान्यतः पुत्रं  
देवराद् वाप्य् अवाप्नुयात् ।  
तं कामजम् अरिक्थीयं  
वृथोत्पन्नं प्रचक्षते [मेधातिथिपाठः - मिथ्योत्पन्नं]  ॥ ९.१४७ ॥  

एतद् विधानं विज्ञेयं  
विभागस्यैकयोनिषु ।  
बह्वीषु चैकजातानां  
नानास्त्रीषु निबोधत  ॥ ९.१४८ ॥  



ब्राह्मणस्याऽनुपूर्व्येण  
चतस्रस् तु यदि स्त्रियः ।  
तासां पुत्रेषु जातेषु  
विभागे ऽयं विधिः स्मृतः  ॥ ९.१४९ ॥  

कीनाशो गोवृषो यानम्  
अलङ्कारश् च वेश्म च ।  
विप्रस्याऽउद्धारिकं देयम्  
एकांशश् च प्रधानतः  ॥ ९.१५० ॥  

त्र्यंशं दायाद् धरेद् विप्रो  
द्वाव् अंशौ क्षत्रियासुतः ।  
वैश्याजः सार्धम् एवाऽंशम्  
अंशं शूद्रासुतो हरेत्  ॥ ९.१५१ ॥  

सर्वं वा रिक्थजातं तद्  
दशधा परिकल्प्य च ।  
धर्म्यं विभागं कुर्वीत  
विधिनानेन धर्मवित्  ॥ ९.१५२ ॥  

चतुरो ऽंशान् हरेद् विप्रस्  
त्रीन् अंशान् क्षत्रियासुतः ।  
वैश्यापुत्रो हरेद् द्व्यंशं  
अंशं शूद्रासुतो हरेत्  ॥ ९.१५३ ॥  

यद्य् अपि स्यात् तु सत्-पुत्रो ऽप्य्  
असत्-पुत्रो ऽपि वा भवेत् [मेधातिथिपाठः - यद्य् अपि स्यात् तु सत्-पुत्रो  
यद्य् अपुत्रो ऽपि वा भवेत्] ।  
नाऽधिकं दशमाद् दद्याच्  
छूद्रापुत्राय धर्मतः  ॥ ९.१५४ ॥  

ब्राह्मण-क्षत्रिय-विशां  
शूद्रापुत्रो न रिक्थभाक् ।  
यद् एवाऽस्य पिता दद्यात्  
तद् एवाऽस्य धनं भवेत्  ॥ ९.१५५ ॥  

सम-वर्णासु वा जाताः  
सर्वे पुत्रा द्विजन्मनाम् ।  
उद्धारं ज्यायसे दत्त्वा  
भजेरन्न् इतरे समम्  ॥ ९.१५६ ॥  

शूद्रस्य तु सवर्णैव  
नाऽन्या भार्या विधीयते ।  
तस्यां जाताः समांशाः स्युर्  
यदि पुत्रशतं भवेत्  ॥ ९.१५७ ॥  


पुत्रान् द्वादश यान् आह  
नॄणां स्वायंभुवो मनुः ।  
तेषां षड् बन्धु-दायादाः  
षड् अदायाद-बान्धवाः  ॥ ९.१५८ ॥  

औरसः क्षेत्रजश् चैव  
दत्तः कृत्रिम एव च ।  
गूढोत्पन्नो ऽपविद्धश् च  
दायादा बान्धवाश् च षट्  ॥ ९.१५९ ॥  

कानीनश् च सहोढश् च  
क्रीतः पौनर्भवस् तथा ।  
स्वयंदत्तश् च शौद्रश् च  
षड् अदायाद-बान्धवाः  ॥ ९.१६० ॥  

यादृशं फलम् आप्नोति  
कुप्लवैः संतरञ् जलम् ।  
तादृशं फलम् आप्नोति  
कुपुत्रैः संतरंस् तमः  ॥ ९.१६१ ॥  

यद्य् एकरिक्थिनौ स्याताम्  
औरस-क्षेत्रजौ सुतौ ।  
यस्य यत् पैतृकं रिक्थं  
स तद् गृह्णीत नेतरः  ॥ ९.१६२ ॥  

एक एवाऽउरसः पुत्रः  
पित्र्यस्य वसुनः प्रभुः ।  
शेषाणाम् आनृशंस्यार्थं  
प्रदद्यात् तु प्रजीवनम्  ॥ ९.१६३ ॥  

षष्ठं तु क्षेत्रजस्याऽंशं  
प्रदद्यात् पैतृकाद् धनात् ।  
औरसो विभजन् दायं  
पित्र्यं पञ्चमम् एव वा  ॥ ९.१६४ ॥  

औरस-क्षेत्रजौ पुत्रौ  
पितृ-रिक्थस्य भागिनौ ।  
दशाऽपरे तु क्रमशो  
गोत्र-रिक्थांशभागिनः  ॥ ९.१६५ ॥  

स्वक्षेत्रे संस्कृतायां तु  
स्वयम् उत्पादयेद् +धि यम् ।  
तम् औरसं विजानीयात्  
पुत्रं प्राथमकल्पिकम्  ॥ ९.१६६ ॥  

यस् तल्पजः प्रमीतस्य  
क्लीबस्य व्याधितस्य वा ।  
स्वधर्मेण नियुक्तायां  
स पुत्रः क्षेत्रजः स्मृतः  ॥ ९.१६७ ॥  

माता पिता वा दद्यातां  
यम् अद्भिः पुत्रम् आपदि ।  
सदृशं प्रीतिसंयुक्तं  
स ज्ञेयो दत्त्रिमः सुतः  ॥ ९.१६८ ॥  

सदृशं तु प्रकुर्याद् यं  
गुण-दोष-विचक्षणम् ।  
पुत्रं पुत्रगुणैर् युक्तं  
स विज्ञेयश् च कृत्रिमः  ॥ ९.१६९ ॥  

उत्पद्यते गृहे यस् तु  
न च ज्ञायेत कस्य सः ।  
स गृहे गूढ उत्पन्नस्  
तस्य स्याद् यस्य तल्पजः  ॥ ९.१७० ॥  

माता-पितृभ्याम् उत्सृष्टं  
तयोर् अन्यतरेण वा ।  
यं पुत्रं परिगृह्णीयाद्  
अपविद्धः स उच्यते  ॥ ९.१७१ ॥  

पितृवेश्मनि कन्या तु  
यं पुत्रं जनयेद् रहः ।  
तं कानीनं वदेन् नाम्ना  
वोढुः कन्या-समुद्भवम्  ॥ ९.१७२ ॥  

या गर्भिणी संस्क्रियते  
ज्ञाताज्ञातापि वा सती ।  
वोढुः स गर्भो भवति  
सहोढ इति चोच्यते  ॥ ९.१७३ ॥  

क्रीणीयाद् यस् त्व् अपत्यार्थं  
माता-पित्रोर् यम् अन्तिकात् ।  
स क्रीतकः सुतस् तस्य  
सदृशो ऽसदृशो ऽपि वा  ॥ ९.१७४ ॥  

या पत्या वा परित्यक्ता  
विधवा वा स्वयेच्छया ।  
उत्पादयेत् पुनर् भूत्वा  
स पौनर्भव उच्यते  ॥ ९.१७५ ॥  

सा चेद् अक्षत-योनिः स्याद्  
गत-प्रत्यागतापि वा ।  
पौनर्भवेन भर्त्रा सा  
पुनः संस्कारम् अर्हति  ॥ ९.१७६ ॥  

माता-पितृ-विहीनो यस्  
त्यक्तो वा स्याद् अकारणात् ।  
आत्मानम् अर्पयेद् यस्मै  
स्वयंदत्तस् तु स स्मृतः  ॥ ९.१७७ ॥  

यं ब्राह्मणस् तु शूद्रायां  
कामाद् उत्पादयेत् सुतम् ।  
स पारयन्न् एव शवस्  
तस्मात् पारशवः स्मृतः  ॥ ९.१७८ ॥  

दास्यां वा दासदास्यां वा  
यः शूद्रस्य सुतो भवेत् ।  
सो ऽनुज्ञातो हरेद् अंशम्  
इति धर्मो व्यवस्थितः  ॥ ९.१७९ ॥  

क्षेत्रजादीन् सुतान् एतान्  
एकादश यथोदितान् ।  
पुत्रप्रतिनिधीन् आहुः  
क्रियालोपान् मनीषिणः  ॥ ९.१८० ॥  

य एते ऽभिहिताः पुत्राः  
प्रसङ्गाद् अन्यबीजजाः ।  
यस्य ते बीजतो जातास्  
तस्य ते नेतरस्य तु  ॥ ९.१८१ ॥  

भ्रातॄणाम् एकजातानाम्  
एकश् चेत् पुत्रवान् भवेत् ।  
सर्वांस् तांस् तेन पुत्रेण  
पुत्रिणो मनुर् अब्रवीत्  ॥ ९.१८२ ॥  

सर्वासाम् एक-पत्नीनाम्  
एका चेत् पुत्रिणी भवेत् ।  
सर्वास् तास् तेन पुत्रेण  
प्राह पुत्रवतीर् मनुः  ॥ ९.१८३ ॥  

श्रेयसः श्रेयसो ऽलाभे  
पापीयान् रिक्थम् अर्हति ।  
बहवश् चेत् तु सदृशाः  
सर्वे रिक्थस्य भागिनः  ॥ ९.१८४ ॥  

न भ्रातरो न पितरः  
पुत्रा रिक्थहराः पितुः ।  
पिता हरेद् अपुत्रस्य  
रिक्थं भ्रातर एव च  ॥ ९.१८५ ॥  
त्रयाणाम् उदकं कार्यं  
त्रिषु पिण्डः प्रवर्तते ।  
चतुर्थः संप्रदातैषां  
पञ्चमो नोपपद्यते  ॥ ९.१८६ ॥  



अनन्तरः सपिण्डाद् यस्  
तस्य तस्य धनं भवेत् ।  
अत ऊर्ध्वं सकुल्यः स्याद्  
आचार्यः शिष्य एव वा  ॥ ९.१८७ ॥  

सर्वेषाम् अप्य् अभावे तु  
ब्राह्मणा रिक्थभागिनः ।  
त्रैविद्याः शुचयो दान्तास्  
तथा धर्मो न हीयते  ॥ ९.१८८ ॥  

अहार्यं ब्राह्मणद्रव्यं  
राज्ञा नित्यम् इति स्थितिः ।  
इतरेषां तु वर्णानां  
सर्वाभावे हरेन् नृपः  ॥ ९.१८९ ॥  

संस्थितस्याऽनपत्यस्य  
सगोत्रात् पुत्रम् आहरेत् ।  
तत्र यद् रिक्थजातं स्यात्  
तत् तस्मिन् प्रतिपादयेत्  ॥ ९.१९० ॥  


द्वौ तु यौ विवदेयातां  
द्वाभ्यां जातौ स्त्रिया धने ।  
तयोर् यद् यस्य पित्र्यं स्यात्  
तत् स गृह्णीत नेतरः  ॥ ९.१९१ ॥  

जनन्यां संस्थितायां तु  
समं सर्वे सहोदराः ।  
भजेरन् मातृकं रिक्थं  
भगिन्यश् च स-नाभयः  ॥ ९.१९२ ॥  

यास् तासां स्युर् दुहितरस्  
तासाम् अपि यथार्हतः [ह्: तस्यां] ।  
मातामह्या धनात् किं चित्  
प्रदेयं प्रीतिपूर्वकम्  ॥ ९.१९३ ॥  

अध्यग्न्य्-अध्यावाहनिकं  
दत्तं च प्रीतिकर्मणि ।  
भ्रातृ-मातृ-पितृप्राप्तं  
षड्विधं स्त्रीधनं स्मृतम्  ॥ ९.१९४ ॥  

अन्वाधेयं च यद् दत्तं  
पत्या प्रीतेन चैव यत् ।  
पत्यौ जीवति वृत्तायाः  
प्रजायास् तद् धनं भवेत्  ॥ ९.१९५ ॥  

ब्राह्म-दैवार्ष-गान्धर्व-  
प्राजापत्येषु यद् वसु ।  
अप्रजायाम् अतीतायां  
भर्तुर् एव तद् इष्यते  ॥ ९.१९६ ॥  

यत् त्व् अस्याः स्याद् धनं दत्तं  
विवाहेष्व् आसुरादिषु ।  
अप्रजायाम् अतीतायां  
माता-पित्रोस् तद् इष्यते  ॥ ९.१९७ ॥  

स्त्रियां तु यद् भवेद् वित्तं  
पित्रा दत्तं कथं चन ।  
ब्राह्मणी तद् धरेत् कन्या  
तदपत्यस्य वा भवेत्  ॥ ९.१९८ ॥  

न निर्हारं स्त्रियः कुर्युः  
कुटुम्बाद् बहुमध्यगात् ।  
स्वकाद् अपि च वित्ताद् +धि  
स्वस्य भर्तुर् अनाज्ञया  ॥ ९.१९९ ॥  

पत्यौ जीवति यः स्त्रीभिर्  
अलङ्कारो धृतो भवेत् ।  
न तं भजेरन् दायादा  
भजमानाः पतन्ति ते  ॥ ९.२०० ॥  

अनंशौ क्लीब-पतितौ  
जात्यन्ध-बधिरौ तथा ।  
उन्मत्त-जड-मूकाश् च  
ये च के चिन् निर्-इन्द्रियाः  ॥ ९.२०१ ॥  

सर्वेषाम् अपि तु न्याय्यं  
दातुं शक्त्या मनीषिणा ।  
ग्रासाच्छादनम् अत्यन्तं  
पतितो ह्य् अददद् भवेत्  ॥ ९.२०२ ॥  

यद्य् अर्थिता तु दारैः स्यात्  
क्लीबादीनां कथं चन ।  
तेषाम् उत्पन्न-तन्तूनाम्  
अपत्यं दायम् अर्हति  ॥ ९.२०३ ॥  

यत् किं चित् पितरि प्रेते  
धनं ज्येष्ठो ऽधिगच्छति ।  
भागो यवीयसां तत्र  
यदि विद्यानुपालिनः  ॥ ९.२०४ ॥  

अविद्यानां तु सर्वेषां  
ईहातश् चेद् धनं भवेत् ।  
समस् तत्र विभागः स्याद्  
अपित्र्य इति धारणा  ॥ ९.२०५ ॥  

विद्याधनं तु यद्य् अस्य  
तत् तस्यैव धनं भवेत् ।  
मैत्र्यम् औद्वाहिकं चैव  
माधुपर्किकम् एव च  ॥ ९.२०६ ॥  

भ्रातॄणां यस् तु नेहेत  
धनं शक्तः स्वकर्मणा ।  
स निर्भाज्यः स्वकाद् अंशात्  
किं चिद् दत्त्वोपजीवनम्  ॥ ९.२०७ ॥  

अनुपघ्नन् पितृद्रव्यं  
श्रमेण यद् उपार्जितम् ।  
स्वयम् ईहितलब्धं तन्  
नाऽकामो दातुम् अर्हति  ॥ ९.२०८ ॥  

पैतृकं तु पिता द्रव्यम्  
अनवाप्तं यद् आप्नुयात् ।  
न तत् पुत्रैर् भजेत् सार्धम्  
अकामः स्वयम् अर्जितम्  ॥ ९.२०९ ॥  

विभक्ताः सह जीवन्तो  
विभजेरन् पुनर् यदि ।  
समस् तत्र विभागः स्याज्  
ज्यैष्ठ्यं तत्र न विद्यते  ॥ ९.२१० ॥  

येषां ज्येष्ठः कनिष्ठो वा  
हीयेताऽंशप्रदानतः ।  
म्रियेताऽन्यतरो वापि  
तस्य भागो न लुप्यते  ॥ ९.२११ ॥  

सोदर्या विभजेरंस् तं  
समेत्य सहिताः समम् ।  
भ्रातरो ये च संसृष्टा  
भागिन्यश् च स-नाभयः  ॥ ९.२१२ ॥  

यो ज्येष्ठो विनिकुर्वीत  
लोभाद् भ्रातॄन् यवीयसः ।  
सो ऽज्येष्ठः स्याद् अभागश् च  
नियन्तव्यश् च राजभिः  ॥ ९.२१३ ॥  

सर्व एव विकर्मस्था  
नाऽर्हन्ति भ्रातरो धनम् ।  
न चाऽदत्त्वा कनिष्ठेभ्यो  
ज्येष्ठः कुर्वीत यौतकम्  ॥ ९.२१४ ॥  

भ्रातॄणाम् अविभक्तानां  
यद्य् उत्थानं भवेत् सह ।  
न पुत्रभागं विषमं  
पिता दद्यात् कथं चन  ॥ ९.२१५ ॥  

ऊर्ध्वं विभागाज् जातस् तु  
पित्र्यम् एव हरेद् धनम् ।  
संसृष्टास् तेन वा ये स्युर्  
विभजेत स तैः सह  ॥ ९.२१६ ॥  

अनपत्यस्य पुत्रस्य  
माता दायम् अवाप्नुयात् ।  
मातर्य् अपि च वृत्तायां  
पितुर् माता हरेद् धनम्  ॥ ९.२१७ ॥  

ऋणे धने च सर्वस्मिन्  
प्रविभक्ते यथाविधि ।  
पश्चाद् दृश्येत यत् किं चित्  
तत् सर्वं समतां नयेत्  ॥ ९.२१८ ॥  

वस्त्रं पत्रम् अलङ्कारं  
कृतान्नम् उदकं स्त्रियः ।  
योगक्षेमं प्रचारं च  
न विभाज्यं प्रचक्षते  ॥ ९.२१९ ॥  

अयम् उक्तो विभागो वः  
पुत्राणां च क्रियाविधिः ।  
क्रमशः क्षेत्रजादीनां  
द्यूतधर्मं निबोधत  ॥ ९.२२० ॥  



द्यूतं समाह्वयं चैव  
राजा राष्ट्रान् निवारयेत् ।  
राजान्तकरणाव् एतौ  
द्वौ दोषौ पृथिवीक्षिताम्  ॥ ९.२२१ ॥  

प्रकाशम् एतत् तास्कर्यं  
यद् देवन-समाह्वयौ ।  
तयोर् नित्यं प्रतीघाते  
नृपतिर् यत्नवान् भवेत्  ॥ ९.२२२ ॥  

अप्राणिभिर् यत् क्रियते  
तल् लोके द्यूतम् उच्यते ।  
प्राणिभिः क्रियते यस् तु  
स विज्ञेयः समाह्वयः  ॥ ९.२२३ ॥  

द्यूतं समाह्वयं चैव  
यः कुर्यात् कारयेत वा ।  
तान् सर्वान् घातयेद् राजा  
शूद्रांश् च द्विजलिङ्गिनः  ॥ ९.२२४ ॥  

कितवान् कुशीलवान् क्रूरान्  
पाषण्डस्थांश् च मानवान् ।  
विकर्मस्थान् शौण्डिकांश् च  
क्षिप्रं निर्वासयेत् पुरात्  ॥ ९.२२५ ॥  

एते राष्ट्रे वर्तमाना  
राज्ञः प्रछन्नतस्कराः ।  
विकर्मक्रियया नित्यं  
बाधन्ते भद्रिकाः प्रजाः  ॥ ९.२२६ ॥  

द्यूतम् एतत् पुरा कल्पे  
दृष्टं वैरकरं महत् ।  
तस्माद् द्यूतं न सेवेत  
हास्यार्थम् अपि बुद्धिमान्  ॥ ९.२२७ ॥  

प्रच्छन्नं वा प्रकाशं वा  
तन् निषेवेत यो नरः ।  
तस्य दण्डविकल्पः स्याद्  
यथेष्टं नृपतेस् तथा  ॥ ९.२२८ ॥  



क्षत्र-विट्-शूद्रयोनिस् तु  
दण्डं दातुम् अशक्नुवन् ।  
आनृण्यं कर्मणा गच्छेद्  
विप्रो दद्याच् छनैः शनैः  ॥ ९.२२९ ॥  

स्त्री-बालोन्मत्त-वृद्धानां  
दरिद्राणां च रोगिणाम् ।  
शिफा-विदल-रज्ज्व्-आद्यैर्  
विदध्यान् नृपतिर् दमम्  ॥ ९.२३० ॥  

ये नियुक्तास् तु कार्येषु  
हन्युः कार्याणि कार्यिणाम् ।  
धनोष्मणा पच्यमानास्  
तान् निः-स्वान् कारयेन् नृपः  ॥ ९.२३१ ॥  

कूटशासनकर्तॄंश् च  
प्रकृतीनां च दूषकान् ।  
स्त्री-बाल-ब्राह्मणघ्नांश् च  
हन्याद् द्विट्-सेविनस् तथा  ॥ ९.२३२ ॥  

तीरितं चाऽनुशिष्टं च  
यत्र क्व चन यद् भवेत् ।  
कृतं तद् धर्मतो विद्यान्  
न तद् भूयो निवर्तयेत्  ॥ ९.२३३ ॥  

अमात्याः प्राड्विवाको वा  
यत् कुर्युः कार्यम् अन्यथा ।  
तत् स्वयं नृपतिः कुर्यात्  
तान् सहस्रं च दण्डयेत् [मेधातिथिपाठः - तं]  ॥ ९.२३४ ॥  

ब्रह्महा च सुरापश् च  
स्तेयी च गुरुतल्पगः [मेधातिथिपाठः - तस्करो गुरुतल्पगः] ।  
एते सर्वे पृथग् ज्ञेया  
महापातकिनो नराः  ॥ ९.२३५ ॥  

चतुर्णाम् अपि चैतेषां  
प्रायश्चित्तम् अकुर्वताम् ।  
शारीरं धनसंयुक्तं  
दण्डं धर्म्यं प्रकल्पयेत्  ॥ ९.२३६ ॥  

गुरुतल्पे भगः कार्यः  
सुरापाने सुराध्वजः ।  
स्तेये च श्वपदं कार्यं  
ब्रह्महण्य् अशिराः पुमान् [मेधातिथिपाठः - तस्करे श्वपदं कार्यं]  ॥ ९.२३७ ॥  

असंभोज्या ह्य् असंयाज्या  
असंपाठ्या ऽविवाहिनः ।  
चरेयुः पृथिवीं दीनाः  
सर्वधर्मबहिष्कृताः  ॥ ९.२३८ ॥  

ज्ञाति-संबन्धिभिस् त्व् एते  
त्यक्तव्याः कृत-लक्षणाः ।  
निर्-दया निर्-नमस्कारास्  
तन् मनोर् अनुशासनम्  ॥ ९.२३९ ॥  

प्रायश्चित्तं तु कुर्वाणाः  
सर्ववर्णा यथोदितम् [मेधातिथिपाठः - पूर्वे वर्णा यथोदितम्] ।  
नाऽङ्क्या राज्ञा ललाटे स्युर्  
दाप्यास् तूत्तमसाहसम्  ॥ ९.२४० ॥  

आगःसु ब्राह्मणस्यैव  
कार्यो मध्यमसाहसः ।  
विवास्यो वा भवेद् राष्ट्रात्  
स-द्रव्यः स-परिच्छदः  ॥ ९.२४१ ॥  

इतरे कृतवन्तस् तु  
पापान्य् एतान्य् अकामतः ।  
सर्वस्वहारम् अर्हन्ति  
कामतस् तु प्रवासनम्  ॥ ९.२४२ ॥  



नाददीत नृपः साधुर्  
महापातकिनो धनम् ।  
आददानस् तु तल् लोभात्  
तेन दोषेण लिप्यते  ॥ ९.२४३ ॥  

अप्सु प्रवेश्य तं दण्डं  
वरुणायोपपादयेत् ।  
श्रुत-वृत्तोपपन्ने वा  
ब्राह्मणे प्रतिपादयेत्  ॥ ९.२४४ ॥  

ईशो दण्डस्य वरुणो  
राज्ञां दण्डधरो हि सः ।  
ईशः सर्वस्य जगतो  
ब्राह्मणो वेदपारगः  ॥ ९.२४५ ॥  

यत्र वर्जयते राजा  
पापकृद्भ्यो धनागमम् ।  
तत्र कालेन जायन्ते  
मानवा दीर्घजीविनः  ॥ ९.२४६ ॥  

निष्पद्यन्ते च सस्यानि  
यथोप्तानि विशां पृथक् ।  
बालाश् च न प्रमीयन्ते  
विकृतं च न जायते  ॥ ९.२४७ ॥  

ब्राह्मणान् बाधमानं तु  
कामाद् अवरवर्णजम् ।  
हन्याच् चित्रैर् वधोपायैर्  
उद्वेजनकरैर् नृपः  ॥ ९.२४८ ॥  

यावान् अवध्यस्य वधे  
तावान् वध्यस्य मोक्षणे ।  
अधर्मो नृपतेर् दृष्टो  
धर्मस् तु विनियच्छतः  ॥ ९.२४९ ॥  

उदितो ऽयं विस्तरशो  
मिथो विवादमानयोः ।  
अष्टादशसु मार्गेषु  
व्यवहारस्य निर्णयः  ॥ ९.२५० ॥  



एवं धर्म्याणि कार्याणि  
सम्यक् कुर्वन् महीपतिः ।  
देशान् अलब्धांल् लिप्सेत  
लब्धांश् च परिपालयेत्  ॥ ९.२५१ ॥  

सम्यङ् निविष्ट-देशस् तु  
कृत-दुर्गश् च शास्त्रतः ।  
कण्टकोद्धरणे नित्यम्  
आतिष्ठेद् यत्नम् उत्तमम्  ॥ ९.२५२ ॥  

रक्षनाद् आर्यवृत्तानां  
कण्टकानां च शोधनात् ।  
नरेन्द्रास् त्रिदिवं यान्ति  
प्रजापालन-तत्पराः  ॥ ९.२५३ ॥  

अशासंस् तस्करान् यस् तु  
बलिं गृह्णाति पार्थिवः ।  
तस्य प्रक्षुभ्यते राष्ट्रं  
स्वर्गाच् च परिहीयते  ॥ ९.२५४ ॥  

निर्भयं तु भवेद् यस्य  
राष्ट्रं बाहु-बलाश्रितम् ।  
तस्य तद् वर्धते नित्यं  
सिच्यमान इव द्रुमः  ॥ ९.२५५ ॥  

द्विविधांस् तस्करान् विद्यात्  
परद्रव्यापहारकान् ।  
प्रकाशांश् चाऽप्रकाशांश् च  
चार-चक्षुर् महीपतिः  ॥ ९.२५६ ॥  

प्रकाशवञ्चकास् तेषां  
नानापण्योपजीविनः ।  
प्रच्छन्नवञ्चकास् त्व् एते  
ये स्तेनाटविकादयः  ॥ ९.२५७ ॥  

उत्कोचकाश् चाऽउपधिका  
वञ्चकाः कितवास् तथा ।  
मङ्गलादेश-वृत्ताश् च  
भद्राश् चेक्षणिकैः सह [मेधातिथिपाठः - भद्रप्रेक्षणिकैः सह]  ॥ ९.२५८ ॥  

असम्यक्कारिणश् चैव  
महामात्राश् चिकित्सकाः ।  
शिल्पोपचारयुक्ताश् च  
निपुणाः पण्ययोषितः  ॥ ९.२५९ ॥  

एवमादीन् विजानीयात्  
प्रकाशांल् लोककण्टकान् [मेधातिथिपाठः - एवमाद्यान्] ।  
निगूढचारिणश् चाऽन्यान्  
अनार्यान् आर्यलिङ्गिनः  ॥ ९.२६० ॥  

तान् विदित्वा सुचरितैर्  
गूढैस् तत्कर्मकारिभिः ।  
चारैश् चाऽनेक-संस्थानैः  
प्रोत्साद्य वशम् आनयेत्  ॥ ९.२६१ ॥  

तेषां दोषान् अभिख्याप्य  
स्वे स्वे कर्मणि तत्त्वतः ।  
कुर्वीत शासनं राजा  
सम्यक् सारापराधतः  ॥ ९.२६२ ॥  

न हि दण्डाद् ऋते शक्यः  
कर्तुं पाप-विनिग्रहः ।  
स्तेनानां पापबुद्धीनां  
निभृतं चरतां क्षितौ  ॥ ९.२६३ ॥  

सभा-प्रपापूप-शाला-  
वेश-मद्यान्न-विक्रयाः ।  
चतुष्पथांश् चैत्यवृक्षाः  
समाजाः प्रेक्षणानि च  ॥ ९.२६४ ॥  

जीर्णोद्यानान्य् अरण्यानि  
कारुकावेशनानि च ।  
शून्यानि चाऽप्य् अगाराणि  
वनान्य् उपवनानि च  ॥ ९.२६५ ॥  

एवंविधान् नृपो देशान्  
गुल्मैः स्थावर-जङ्गमैः ।  
तस्करप्रतिषेधार्थं  
चारैश् चाऽप्य् अनुचारयेत्  ॥ ९.२६६ ॥  

तत्सहायैर् अनुगतैर्  
नानाकर्मप्रवेदिभिः ।  
विद्याद् उत्सादयेच् चैव  
निपुणैः पूर्वतस्करैः  ॥ ९.२६७ ॥  

भक्ष्य-भोज्योपदेशैश् च  
ब्राह्मणानां च दर्शनैः ।  
शौर्यकर्मापदेशैश् च  
कुर्युस् तेषां समागमम्  ॥ ९.२६८ ॥  

ये तत्र नोपसर्पेयुर्  
मूलप्रणिहिताश् च ये ।  
तान् प्रसह्य नृपो हन्यात्  
स-मित्र-ज्ञाति-बान्धवान्  ॥ ९.२६९ ॥  

न होढेन विना चौरं  
घातयेद् धार्मिको नृपः ।  
सहोढं सोपकरणं  
घातयेद् अविचारयन्  ॥ ९.२७० ॥  

ग्रामेष्व् अपि च ये के चिच्  
चौराणां भक्तदायकाः ।  
भाण्डावकाशदाश् चैव  
सर्वांस् तान् अपि घातयेत्  ॥ ९.२७१ ॥  

राष्ट्रेषु रक्षाधिकृतान्  
सामन्तांश् चैव चोदितान् ।  
अभ्याघातेषु मध्यस्थाञ्  
शिष्याच् चौरान् इव द्रुतम्  ॥ ९.२७२ ॥  

यश् चाऽपि धर्मसमयात्  
प्रच्युतो धर्म-जीवनः ।  
दण्डेनैव तम् अप्य् ओषेत्  
स्वकाद् धर्माद् +धि विच्युतम्  ॥ ९.२७३ ॥  

ग्रामघाते हिताभङ्गे  
पथि मोषाभिदर्शने ।  
शक्तितो नाऽभिधावन्तो  
निर्वास्याः स-परिच्छदाः  ॥ ९.२७४ ॥  

राज्ञः कोशापहर्तॄंश् च  
प्रतिकूलेषु च स्थितान् [मेधातिथिपाठः - प्रातिकूल्येष्व् अवस्थितान्] ।  
घातयेद् विविधैर् दण्डैर्  
अरीणां चोपजापकान्  ॥ ९.२७५ ॥  

 संधिं छित्त्वा तु ये चौर्यं  
रात्रौ कुर्वन्ति तस्कराः [मेधातिथिपाठः - संधिं भित्त्वा] ।  
तेषां छित्त्वा नृपो हस्तौ  
तीक्ष्णे शूले निवेशयेत्  ॥ ९.२७६ ॥  

अङ्गुलीर् ग्रन्थिभेदस्य  
छेदयेत् प्रथमे ग्रहे ।  
द्वितीये हस्त-चरणौ  
तृतीये वधम् अर्हति  ॥ ९.२७७ ॥  

अग्निदान् भक्तदांश् चैव  
तथा शस्त्रावकाशदान् ।  
संनिधातॄंश् च मोषस्य  
हन्याच् चौरम् इवेश्वरः  ॥ ९.२७८ ॥  

तडागभेदकं हन्याद्  
अप्सु शुद्धवधेन वा ।  
यद् वापि प्रतिसंस्कुर्याद्  
दाप्यस् तूत्तमसाहसम्  ॥ ९.२७९ ॥  

कोष्ठागारायुधागार-  
देवतागार-भेदकान् ।  
हस्त्य्-अश्व-रथहर्तॄंश् च  
हन्याद् एवाऽविचारयन्  ॥ ९.२८० ॥  

यस् तु पूर्वनिविष्टस्य  
तडागस्योदकं हरेत् ।  
आगमं वाप्य् अपां भिन्द्यात्  
स दाप्यः पूर्वसाहसम्  ॥ ९.२८१ ॥  

समुत्सृजेद् राजमार्गे  
यस् त्व् अमेध्यम् अनापदि ।  
स द्वौ कार्षापणौ दद्याद्  
अमेध्यं चाशु शोधयेत्  ॥ ९.२८२ ॥  

आपद्गतो ऽथ वा वृद्धा  
गर्भिणी बाल एव वा ।  
परिभाषणम् अर्हन्ति  
तच् च शोध्यम् इति स्थितिः  ॥ ९.२८३ ॥  

चिकित्सकानां सर्वेषां  
मिथ्याप्रचरतां दमः ।  
अमानुषेषु प्रथमो  
मानुषेषु तु मध्यमः  ॥ ९.२८४ ॥  

संक्रम-ध्वज-यष्टीनां  
प्रतिमानां च भेदकः ।  
प्रतिकुर्याच् च तत् सर्वं  
पञ्च दद्याच् छतानि च  ॥ ९.२८५ ॥  

अदूषितानां द्रव्याणां  
दूषणे भेदने तथा ।  
मणीनाम् अपवेधे च  
दण्डः प्रथमसाहसः  ॥ ९.२८६ ॥  

समैर् हि विषमं यस् तु  
चरेद् वै मूल्यतो ऽपि वा ।  
समाप्नुयाद् दमं पूर्वं  
नरो मध्यमम् एव वा  ॥ ९.२८७ ॥  

बन्धनानि च सर्वाणि  
राजा मार्गे निवेशयेत् [मेधातिथिपाठः - राजमार्गे] ।  
दुःखिता यत्र दृश्येरन्  
विकृताः पापकारिणह्  ॥ ९.२८८ ॥  

प्राकारस्य च भेत्तारं  
परिखाणां च पूरकम् ।  
द्वाराणां चैव भङ्क्तारं  
क्षिप्रम् एव प्रवासयेत्  ॥ ९.२८९ ॥  

अभिचारेषु सर्वेषु  
कर्तव्यो द्विशतो दमः ।  
मूलकर्मणि चाऽनाप्तेः  
कृत्यासु विविधासु च [मेधातिथिपाठः - चाऽनाप्तैः]  ॥ ९.२९० ॥  

अबीजविक्रयी चैव  
बीजोत्कृष्टा तथैव च ।  
मर्यादाभेदकश् चैव  
विकृतं प्राप्नुयाद् वधम्  ॥ ९.२९१ ॥  

सर्वकण्टकपापिष्ठं  
हेमकारं तु पार्थिवः ।  
प्रवर्तमानम् अन्याये  
छेदयेल् लवशः क्षुरैः [मेधातिथिपाठः - छेदयेत् खण्डशः क्षुरैः]  ॥ ९.२९२ ॥  

सीता-द्रव्यापहरणे  
शस्त्राणाम् औषधस्य च ।  
कालम् आसाद्य कार्यं च  
राजा दण्डं प्रकल्पयेत्  ॥ ९.२९३ ॥  



स्वाम्य्-अमात्यौ पुरं राष्ट्रं  
कोश-दण्डौ सुहृत् तथा ।  
सप्त प्रकृतयो ह्य् एताः  
सप्ताङ्गं राज्यम् उच्यते  ॥ ९.२९४ ॥  

सप्तानां प्रकृतीनां तु  
राज्यस्यासां यथाक्रमम् ।  
पूर्वं पूर्वं गुरुतरं  
जानीयाद् व्यसनं महत्  ॥ ९.२९५ ॥  

सप्ताङ्गस्येह राज्यस्य  
विष्टब्धस्य त्रिदण्डवत् ।  
अन्योन्यगुणवैशेष्यान्  
न किं चिद् अतिरिच्यते  ॥ ९.२९६ ॥  

तेषु तेषु तु कृत्येषु  
तत् तद् अङ्गं विशिष्यते ।  
येन यत् साध्यते कार्यं  
तत् तस्मिञ् श्रेष्ठम् उच्यते  ॥ ९.२९७ ॥  


चारेणोत्साहयोगेन  
क्रिययैव च कर्मणाम् ।  
स्वशक्तिं परशक्तिं च  
नित्यं विद्यान् महीपतिः [मेधातिथिपाठः - विद्यात् परात्मनोः]  ॥ ९.२९८ ॥  

पीडनानि च सर्वाणि  
व्यसनानि तथैव च ।  
आरभेत ततः कार्यं  
संचिन्त्य गुरु-लाघवम्  ॥ ९.२९९ ॥  

आरभेतैव कर्माणि  
श्रान्तः श्रान्तः पुनः पुनः ।  
कर्माण्य् आरभमाणं हि  
पुरुषं श्रीर् निषेवते  ॥ ९.३०० ॥  

कृतं त्रेतायुगं चैव  
द्वापरं कलिर् एव च ।  
राज्ञो वृत्तानि सर्वाणि  
राजा हि युगम् उच्यते  ॥ ९.३०१ ॥  

कलिः प्रसुप्तो भवति  
स जाग्रद् द्वापरं युगम् ।  
कर्मस्व् अभ्युद्यतस् त्रेता  
विचरंस् तु कृतं युगम्  ॥ ९.३०२ ॥  

इन्द्रस्याऽर्कस्य वायोश् च  
यमस्य वरुणस्य च ।  
चन्द्रस्याऽग्नेः पृथिव्याश् च  
तेजोवृत्तं नृपश् चरेत्  ॥ ९.३०३ ॥  

वार्षिकांश् चतुरो मासान्  
यथेन्द्रो ऽभिप्रवर्षति ।  
तथाभिवर्षेत् स्वं राष्ट्रं  
कामैर् इन्द्रव्रतं चरन्  ॥ ९.३०४ ॥  

अष्टौ मासान् यथादित्यस्  
तोयं हरति रश्मिभिः ।  
तथा हरेत् करं राष्ट्रान्  
नित्यम् अर्कव्रतं हि तत्  ॥ ९.३०५ ॥  

प्रविश्य सर्वभूतानि  
यथा चरति मारुतः ।  
तथा चारैः प्रवेष्टव्यं  
व्रतम् एतद् +धि मारुतम्  ॥ ९.३०६ ॥  

यथा यमः प्रिय-द्वेष्यौ  
प्राप्ते काले नियच्छति ।  
तथा राज्ञा नियन्तव्याः  
प्रजास् तद् +धि यमव्रतम्  ॥ ९.३०७ ॥  

वरुणेन यथा पाशैर्  
बद्ध एवाऽभिदृश्यते ।  
तथा पापान् निगृह्णीयाद्  
व्रतम् एतद् +धि वारुणम्  ॥ ९.३०८ ॥  

परिपूर्णं यथा चन्द्रं  
दृष्ट्वा हृष्यन्ति मानवाः ।  
तथा प्रकृतयो यस्मिन्  
स चान्द्रव्रतिको नृपः  ॥ ९.३०९ ॥  

प्रतापयुक्तस् तेजस्वी  
नित्यं स्यात् पापकर्मसु ।  
दुष्टसामन्तहिंस्रश् च  
तद् आग्नेयं व्रतं स्मृतम्  ॥ ९.३१० ॥  

यथा सर्वाणि भूतानि  
धरा धारयते समम् ।  
तथा सर्वाणि भूतानि  
बिभ्रतः पार्थिवं व्रतम्  ॥ ९.३११ ॥  

एतैर् उपायैर् अन्यैश् च  
युक्तो नित्यम् अतन्द्रितः ।  
स्तेनान् राजा निगृह्णीयात्  
स्वराष्ट्रे पर एव च  ॥ ९.३१२ ॥  



पराम् अप्य् आपदं प्राप्तो  
ब्राह्मणान् न प्रकोपयेत् ।  
ते ह्य् एनं कुपिता हन्युः  
सद्यः स-बल-वाहनम्  ॥ ९.३१३ ॥  

यैः कृतः सर्वभक्ष्यो ऽग्निर्  
अपेयश् च महोदधिः [मेधातिथिपाठः - सर्वभक्षो] ।  
क्षयी चाप्यायितः सोमः  
को न नश्येत् प्रकोप्य तान्  ॥ ९.३१४ ॥  

लोकान् अन्यान् सृजेयुर् ये  
लोकपालांश् च कोपिताः ।  
देवान् कुर्युर् अदेवांश् च  
कः क्षिण्वंस् तान् समृध्नुयात्  ॥ ९.३१५ ॥  

यान् उपाश्रित्य तिष्ठन्ति  
लोका देवाश् च सर्वदा ।  
ब्रह्म चैव धनं येषां  
को हिंस्यात् ताञ् जिजीविषुः  ॥ ९.३१६ ॥  

अविद्वांश् चैव विद्वांश् च  
ब्राह्मणो दैवतं महत् ।  
प्रणीतश् चाऽप्रणीतश् च  
यथाग्निर् दैवतं महत्  ॥ ९.३१७ ॥  

श्मशानेष्व् अपि तेजस्वी  
पावको नैव दुष्यति ।  
हूयमानश् च यज्ञेषु  
भूय एवाऽभिवर्धते  ॥ ९.३१८ ॥  

एवं यद्य् अप्य् अनिष्टेषु  
वर्तन्ते सर्वकर्मसु ।  
सर्वथा ब्राह्मणाः पूज्याः  
परमं दैवतं हि तत्  ॥ ९.३१९ ॥  

क्षत्रस्याऽतिप्रवृद्धस्य  
ब्राह्मणान् प्रति सर्वशः ।  
ब्रह्मैव संनियन्तृ स्यात्  
क्षत्रं हि ब्रह्म-संभवम्  ॥ ९.३२० ॥  

अद्भ्यो ऽग्निर् ब्रह्मतः क्षत्रम्  
अश्मनो लोहम् उत्थितम् ।  
तेषां सर्वत्रगं तेजः  
स्वासु योनिषु शाम्यति  ॥ ९.३२१ ॥  

नाऽब्रह्म क्षत्रम् ऋध्नोति  
नाऽक्षत्रं ब्रह्म वर्धते ।  
ब्रह्म क्षत्रं च संपृक्तम्  
इह चाऽमुत्र वर्धते  ॥ ९.३२२ ॥  

दत्त्वा धनं तु विप्रेभ्यः  
सर्वदण्डसमुत्थितम् ।  
पुत्रे राज्यं समासृज्य  
कुर्वीत प्रायणं रणे [मेधातिथिपाठः - समासाद्य]  ॥ ९.३२३ ॥  

एवं चरन् सदा युक्तो  
राजधर्मेषु पार्थिवः ।  
हितेषु चैव लोकस्य  
सर्वान् भृत्यान् नियोजयेत् [मेधातिथिपाठः - हितेषु चैव लोकेभ्यः]  ॥ ९.३२४ ॥  

एषो ऽखिलः कर्मविधिर्  
उक्तो राज्ञः सनातनः ।  
इमं कर्मविधिं विद्यात्  
क्रमशो वैश्य-शूद्रयोः  ॥ ९.३२५ ॥  



वैश्यस् तु कृत-संस्कारः  
कृत्वा दारपरिग्रहम् ।  
वार्तायां नित्ययुक्तः स्यात्  
पशूनां चैव रक्षणे  ॥ ९.३२६ ॥  

प्रजापतिर् हि वैश्याय  
सृष्ट्वा परिददे पशून् ।  
ब्राह्मणाय च राज्ञे च  
सर्वाः परिददे प्रजाः  ॥ ९.३२७ ॥  

न च वैश्यस्य कामः स्यान्  
न रक्षेयं पशून् इति ।  
वैश्ये चेच्छति नाऽन्येन  
रक्षितव्याः कथं चन  ॥ ९.३२८ ॥  

मणि-मुक्ता-प्रवालानां  
लोहानां तान्तवस्य च ।  
गन्धानां च रसानां च  
विद्याद् अर्घ-बलाबलम्  ॥ ९.३२९ ॥  

बीजानाम् उप्तिविच् च स्यात्  
क्षेत्रदोष-गुणस्य च ।  
मानयोगं च जानीयात्  
तुलायोगांश् च सर्वशः  ॥ ९.३३० ॥  

सारासारं च भाण्डानां  
देशानां च गुणागुणान् ।  
लाभालाभं च पण्यानां  
पशूनां परिवर्धनम्  ॥ ९.३३१ ॥  

भृत्यानां च भृतिं विद्याद्  
भाषाश् च विविधा नृणां ।  
द्रव्याणां स्थान-योगांश् च  
क्रय-विक्रयम् एव च  ॥ ९.३३२ ॥  

धर्मेण च द्रव्यवृद्धाव्  
आतिष्ठेद् यत्नम् उत्तमम् ।  
दद्याच् च सर्वभूतानाम्  
अन्नम् एव प्रयत्नतः  ॥ ९.३३३ ॥  



विप्राणां वेदविदुषां  
गृहस्थानां यशस्विनाम् ।  
शुश्रूषैव तु शूद्रस्य  
धर्मो नैश्रेयसः परः [क्: परम्]  ॥ ९.३३४ ॥  

शुचिर् उत्कृष्टशुश्रूषुर्  
मृदु-वाग् अनहंकृतः ।  
ब्राह्मणाद्य्-आश्रयो नित्यम्  
उत्कृष्टां जातिम् अश्नुते [मेधातिथिपाठः - ब्राह्मणापाश्रयो]  ॥ ९.३३५ ॥  

एषो ऽनापदि वर्णानाम्  
उक्तः कर्मविधिः शुभः ।  
आपद्य् अपि हि यस् तेषां  
क्रमशस् तन् निबोधत  ॥ ९.३३६ ॥  







