+++
title = "+मनुः"
unicode_script = "devanagari"
+++

कुल्लूकभट्टपाठः प्रधानतया दर्शितः। मेधातिथिपाठभेदास् तत्रतत्र सूचिताः।

## ०१ प्रवेशः
मनुम् एकाग्रम् आसीनम्  
अभिगम्य महर्षयः ।  
प्रतिपूज्य यथान्यायम्  
इदं वचनम् अब्रुवन्  ॥ १.१ ॥  
  
भगवन् सर्ववर्णानां  
यथावद् अनुपूर्वशः ।  
अन्तरप्रभवानां च  
धर्मान् नो वक्तुम् अर्हसि  ॥ १.२ ॥  
  
त्वम् एको ह्य् अस्य सर्वस्य  
विधानस्य स्वयम्भुवः ।  
अचिन्त्यस्याऽप्रमेयस्य  
कार्यतत्त्वार्थवित् प्रभो  ॥ १.३ ॥  
  
स तैः पृष्टस् तथा सम्यग्  
अमितौजा महात्मभिः ।  
प्रत्युवाचाऽर्च्य तान् सर्वान्  
महर्षीञ् श्रूयताम् इति  ॥ १.४ ॥  
  
आसीद् इदं तमोभूतम्  
अप्रज्ञातम् अलक्षणम् ।  
अप्रतर्क्यम् अविज्ञेयं  
प्रसुप्तम् इव सर्वतः  ॥ १.५ ॥  
  
ततः स्वयम्भूर् भगवान्  
अव्यक्तो व्यञ्जयन्न् इदम् ।  
महाभूतादि वृत्तौजाः  
प्रादुर् आसीत् तमोनुदः  ॥ १.६ ॥  
  
यो ऽसाव् अतीन्द्रियग्राह्यः  
सूक्ष्मो ऽव्यक्तः सनातनः ।  
सर्वभूतमयो ऽचिन्त्यः  
स एव स्वयम् उद्बभौ [मेधातिथिपाठः - स एष]  ॥ १.७ ॥  
  
सो ऽभिध्याय शरीरात् स्वात्  
सिसृक्षुर् विविधाः प्रजाः ।  
अप एव ससर्जादौ  
तासु वीर्यम् अवासृजत्  ॥ १.८ ॥  
  
तद् अण्डम् अभवद् धैमं  
सहस्रांशुसम-प्रभम् ।  
तस्मिञ् जज्ञे स्वयं  
ब्रह्मा सर्वलोकपितामहः  ॥ १.९ ॥  
  
आपो नरा इति प्रोक्ता  
आपो वै नरसूनवः ।  
ता यद् अस्यायनं पूर्वं  
तेन नारायणः स्मृतः  ॥ १.१० ॥  
  
यत् तत् कारणम् अव्यक्तं  
नित्यं सद्-असद्-आत्मकं ।  
तद्-विसृष्टः स पुरुषो  
लोके ब्रह्मेति कीर्त्यते  ॥ १.११ ॥  

तस्मिन्न् अण्डे स भगवान्  
उषित्वा परिवत्सरम् ।  
स्वयम् एवात्मनो ध्यानात्  
तद् अण्डम् अकरोद् द्विधा  ॥ १.१२ ॥  
  
ताभ्यां स शकलाभ्यां च  
दिवं भूमिं च निर्ममे ।  
मध्ये व्योम दिशश् चाऽष्टाव्  
अपां स्थानं च शाश्वतं  ॥ १.१३ ॥  
  
उद्बबर्हात्मनश् चैव  
मनः सद्-असद्-आत्मकम् ।  
मनसश् चाऽप्य् अहङ्कारम्  
अभिमन्तारम् ईश्वरम् [मेधातिथिपाठः - अहङ्कारम्]  ॥ १.१४ ॥  
  
महान्तम् एव चात्मानं  
सर्वाणि त्रि-गुणानि च ।  
विषयाणां ग्रहीतॄणि  
शनैः पञ्चेन्द्रियाणि च  ॥ १.१५ ॥  
  
तेषां त्व् अवयवान् सूक्ष्मान्  
षण्णाम् अप्य् अमितौजसाम् ।  
सन्निवेश्यात्ममात्रासु  
सर्वभूतानि निर्ममे [मेधातिथिपाठः - सन्निवेश्य]  ॥ १.१६ ॥  
  
यन् मूर्त्य्-अवयवाः सूक्ष्मास्  
तानीमान्य् आश्रयन्ति षट् ।  
तस्माच् छरीरम् इत्य् आहुस्  
तस्य मूर्तिं मनीषिणः  ॥ १.१७ ॥  
  
तद् आविशन्ति भूतानि  
महान्ति सह कर्मभिः ।  
मनश् चाऽवयवैः सूक्ष्मैः  
सर्वभूतकृद् अव्ययम्  ॥ १.१८ ॥  
  
तेषाम् इदं तु सप्तानां  
पुरुषाणां महौजसाम् ।  
सूक्ष्माभ्यो मूर्तिमात्राभ्यः  
सम्भवत्य् अव्ययाद् व्ययम्  ॥ १.१९ ॥  
  
आद्याद्यस्य गुणं त्व् एषाम्  
अवाप्नोति परः परः ।  
यो यो यावतिथश् चैषां  
स स तावद् गुणः स्मृतः  ॥ १.२० ॥  
  
सर्वेषां तु स नामानि  
कर्माणि च पृथक् पृथक् ।  
वेदशब्देभ्य एवादौ  
पृथक् संस्थाश् च निर्ममे  ॥ १.२१ ॥  
  
कर्मात्मनां च देवानां  
सो ऽसृजत् प्राणिनां प्रभुः ।  
साध्यानां च गणं सूक्ष्मं  
यज्ञं चैव सनातनम्  ॥ १.२२ ॥  
  
अग्नि-वायु-रविभ्यस् तु  
त्रयं ब्रह्म सनातनम् ।  
दुदोह यज्ञसिद्ध्य्-अर्थम्  
ऋग्-यजुः-साम-लक्षणम्  ॥ १.२३ ॥  
  
कालं कालविभक्तीश् च  
नक्षत्राणि ग्रहांस् तथा ।  
सरितः सागराञ् शैलान्  
समानि विषमानि च  ॥ १.२४ ॥  
  
तपो वाचं रतिं चैव  
कामं च क्रोधम् एव च ।  
सृष्टिं ससर्ज चैवेमां  
स्रष्टुम् इच्छन्न् इमाः प्रजाः  ॥ १.२५ ॥  
  
कर्मणां च विवेकार्थं  
धर्माधर्मौ व्यवेचयत् [क्:विवेकाय] ।  
द्वन्द्वैर् अयोजयच् चेमाः  
सुख-दुःखादिभिः प्रजाः  ॥ १.२६ ॥  
  
अण्व्यो मात्रा विनाशिन्यो  
दशार्धानां तु याः स्मृताः ।  
ताभिः सार्धम् इदं सर्वं  
सम्भवत्य् अनुपूर्वशः  ॥ १.२७ ॥  
  
यं तु कर्मणि यस्मिन् स  
न्ययुङ्क्त प्रथमं प्रभुः ।  
स तद् एव स्वयं भेजे  
सृज्यमानः पुनः पुनः  ॥ १.२८ ॥  
  
हिंस्राहिंस्रे मृदु-क्रूरे  
धर्माधर्माव् ऋतानृते ।  
यद् यस्य सो ऽदधात् सर्गे  
तत् तस्य स्वयम् आविशत्  ॥ १.२९ ॥  
  
यथा र्तु-लिङ्गान्य् ऋतवः  
स्वयम् एव र्तुपर्यये ।  
स्वानि स्वान्य् अभिपद्यन्ते  
तथा कर्माणि देहिनः  ॥ १.३० ॥  
  
लोकानां तु विवृद्ध्य्-अर्थं  
मुख-बाहूरु-पादतः ।  
ब्राह्मणं क्षत्रियं वैश्यं  
शूद्रं च निरवर्तयत्  ॥ १.३१ ॥  
  
द्विधा कृत्वात्मनो देहम्  
अर्धेन पुरुषो ऽभवत् ।  
अर्धेन नारी तस्यां स  
विराजम् असृजत् प्रभुः  ॥ १.३२ ॥  
  
तपस् तप्त्वासृजद् यं तु  
स स्वयं पुरुषो विराट् ।  
तं मां वित्ताऽस्य सर्वस्य  
स्रष्टारं द्विजसत्तमाः  ॥ १.३३ ॥  
  
अहं प्रजाः सिसृक्षुस् तु  
तपस् तप्त्वा सु-दुश्चरम् ।  
पतीन् प्रजानाम् असृजं  
महर्षीन् आदितो दश  ॥ १.३४ ॥  
  
मरीचिम् अत्र्य्-अङ्गिरसौ  
पुलस्त्यं पुलहं क्रतुम् ।  
प्रचेतसं वसिष्ठं च  
भृगुं नारदम् एव च  ॥ १.३५ ॥  
  
एते मनूंस् तु सप्तान् यान्  
असृजन् भूरितेजसः ।  
देवान् देवनिकायांश् च  
महर्षींश् चाऽमितौजसः  ॥ १.३६ ॥  
  
यक्ष-रक्षः-पिशाचांश् च  
गन्धर्वाप्सरसो ऽसुरान् ।  
नागान् सर्पान् सुपर्णांश् च  
पितॄणांश् च पृथग्गणम् [मेधातिथिपाठः - पितॄणां]  ॥ १.३७ ॥  
  
विद्युतो ऽशनि-मेघांश् च  
रोहितेन्द्रधनूंषि च ।  
उल्कानिर्घात-केतूंश् च  
ज्योतींष्य् उच्चावचानि च  ॥ १.३८ ॥  
  
किन्नरान् वानरान् मत्स्यान्  
विविधांश् च विहङ्गमान् ।  
पशून् मृगान् मनुष्यांश् च  
व्यालांश् चोभयतोदतः  ॥ १.३९ ॥  
  
कृमि-कीट-पतङ्गांश् च  
यूका-मक्षिक-मत्कुणम् ।  
सर्वं च दंश-मशकं  
स्थावरं च पृथग्विधम्  ॥ १.४० ॥  
  
एवम् एतैर् इदं सर्वं  
मन्-नियोगान् महात्मभिः ।  
यथाकर्म तपोयोगात्  
सृष्टं स्थावर-जङ्गमम्  ॥ १.४१ ॥  
  
येषां तु यादृषं कर्म  
भूतानाम् इह कीर्तितम् ।  
तत् तथा वो ऽभिधास्यामि  
क्रमयोगं च जन्मनि  ॥ १.४२ ॥  
  
पशवश् च मृगाश् चैव  
व्यालाश् चोभयतोदतः ।  
रक्षांसि च पिशाचाश् च  
मनुष्याश् च जरायुजाः [मेधातिथिपाठः - मनुषाश् च]  ॥ १.४३ ॥  
  
अण्डाजाः पक्षिणः सर्पा  
नक्रा मत्स्याश् च कच्छपाः ।  
यानि चैवमेधातिथिपाठः - प्रकाराणि  
स्थलजान्य् औदकानि च  ॥ १.४४ ॥  
  
स्वेदजं दंश-मशकं  
यूका-मक्षिक-मत्कुणम् ।  
ऊष्मणश् चोपजायन्ते  
यच् चाऽन्यत् किं चिद् ईदृषम्  ॥ १.४५ ॥  
  
उद्भिज्जाः स्थावराः सर्वे  
बीज-काण्डप्ररोहिणः ।  
ओषध्यः फलपाकान्ता  
बहु-पुष्प-फलोपगाः  ॥ १.४६ ॥  
  
अपुष्पाः फलवन्तो ये  
ते वनस्पतयः स्मृताः ।  
पुष्पिणः फलिनश् चैव  
वृक्षास् तूभयतः स्मृताः  ॥ १.४७ ॥  
  
गुच्छ-गुल्मं तु विविधं  
तथैव तृणजातयः ।  
बीज-काण्डरुहाण्य् एव  
प्रताना वल्ल्य एव च  ॥ १.४८ ॥  
  
तमसा बहु-रूपेण  
वेष्टिताः कर्महेतुना ।  
अन्तः-सञ्ज्ञा भवन्त्य् एते  
सुख-दुःख-समन्विताः  ॥ १.४९ ॥  
  
एतद्-अन्तास् तु गतयो  
ब्रह्माद्याः समुदाहृताः ।  
घोरे ऽस्मिन् भूतसंसारे  
नित्यं सततयायिनि  ॥ १.५० ॥  
  
एवं सर्वं स सृष्ट्वेदं  
मां चाऽचिन्त्य-पराक्रमः ।  
आत्मन्य् अन्तर्दधे भूयः  
कालं कालेन पीडयन्  ॥ १.५१ ॥  

यदा स देवो जागर्ति  
तद् एवं चेष्टते जगत् ।  
यदा स्वपिति शान्तात्मा  
तदा सर्वं निमीलति  ॥ १.५२ ॥  
  
तस्मिन् स्वपिति तु स्वस्थे  
कर्मात्मानः शरीरिणः [मेधातिथिपाठः - स्वपति] ।  
स्वकर्मभ्यो निवर्तन्ते  
मनश् च ग्लानिम् ऋच्छति  ॥ १.५३ ॥  
  
युगपत् तु प्रलीयन्ते  
यदा तस्मिन् महात्मनि ।  
तदायं सर्वभूतात्मा  
सुखं स्वपिति निर्वृतः  ॥ १.५४ ॥  
  
तमो ऽयं तु समाश्रित्य  
चिरं तिष्ठति सेन्द्रियः ।  
न च स्वं कुरुते कर्म  
तदोत्क्रामति मूर्तितः  ॥ १.५५ ॥  
  
यदाणुमात्रिको भूत्वा  
बीजं स्थास्नु चरिष्णु च ।  
समाविशति संसृष्टस्  
तदा मूर्तिं विमुञ्चति  ॥ १.५६ ॥  
  
एवं स जाग्रत्-स्वप्नाभ्याम्  
इदं सर्वं चराचरम् ।  
सञ्जीवयति चाऽजस्रं  
प्रमापयति चाऽव्ययः  ॥ १.५७ ॥  
  
इदं शास्त्रं तु कृत्वासौ  
माम् एव स्वयम् आदितः ।  
विधिवद् ग्राहयाम् आस  
मरीच्य्-आदींस् त्व् अहं मुनीन्  ॥ १.५८ ॥  
  
एतद् वो ऽयं भृगुः शास्त्रं  
श्रावयिष्यत्य् अशेसतः ।  
एतद् धि मत्तो ऽधिजगे  
सर्वम् एषो ऽखिलं मुनिः  ॥ १.५९ ॥  
  
ततस् तथा स तेनोक्तो  
महर्षि-मनुना भृगुः ।  
तान् अब्रवीद् ऋषीन् सर्वान्  
प्रीतात्मा श्रूयताम् इति  ॥ १.६० ॥  
स्वायम्भुवस्याऽस्य मनोः  
षड्वंश्या मनवो ऽपरे ।  
सृष्टवन्तः प्रजाः स्वाः स्वा  
महात्मानो महौजसः  ॥ १.६१ ॥  
  
स्वारोचिषश् चोत्तमश् च  
तामसो रैवतस् तथा ।  
चाक्षुषश् च महातेजा  
विवस्वत्-सुत एव च  ॥ १.६२ ॥  
  
स्वायम्भुवाद्याः सप्तैते  
मनवो भूरितेजसः ।  
स्वे स्वे ऽन्तरे सर्वम् इदम्  
उत्पाद्यापुश् चराचरम्  ॥ १.६३ ॥  
  
निमेषा दश चाऽष्टौ च  
काष्ठा त्रिंशत् तु ताः कला ।  
त्रिंशत् कला मुहूर्तः स्याद्  
अहोरात्रं तु तावतः  ॥ १.६४ ॥  
  
अहोरात्रे विभजते  
सूर्यो मानुष-दैविके ।  
रात्रिः स्वप्नाय भूतानां  
चेष्टायै कर्मणाम् अहः  ॥ १.६५ ॥  
  
पित्र्ये रात्र्य्-अहनी मासः  
प्रविभागस् तु पक्षयोः ।  
कर्म-चेष्टास्व् अहः कृष्णः  
शुक्लः स्वप्नाय शर्वरी  ॥ १.६६ ॥  
  
दैवे रात्र्य्-अहनी वर्षं  
प्रविभागस् तयोः पुनः ।  
अहस् तत्रोदगयनं  
रात्रिः स्याद् दक्षिणायनम्  ॥ १.६७ ॥  
  
ब्राह्मस्य तु क्षपाहस्य  
यत् प्रमाणं समासतः ।  
एकैकशो युगानां तु  
क्रमशस् तन् निबोधत  ॥ १.६८ ॥  
  
चत्वार्य् आहुः सहस्राणि  
वर्साणां तत् कृतं युगम् ।  
तस्य तावच् छती सन्ध्या  
सन्ध्यांशश् च तथाविधः  ॥ १.६९ ॥  
  
इतरेषु स-सन्ध्येषु  
स-सन्ध्यांशेषु च त्रिषु ।  
एकापायेन वर्तन्ते  
सहस्राणि शतानि च  ॥ १.७० ॥  
  
यद् एतत् परिसङ्ख्यातम्  
आदाव् एव चतुर्युगम् ।  
एतद् द्वादशसाहस्रं  
देवानां युगम् उच्यते  ॥ १.७१ ॥  

दैविकानां युगानां तु  
सहस्रं परिसङ्ख्यया ।  
ब्राह्मम् एकम् अहर् ज्ञेयं  
तावतीं रात्रिम् एव च [मेधातिथिपाठः - तावती रात्रिर् एव च]  ॥ १.७२ ॥  
  
तद् वै युगसहस्रान्तं  
ब्राह्मं पुण्यम् अहर् विदुः ।  
रात्रिं च तावतीम् एव  
ते ऽहोरात्रविदो जनाः  ॥ १.७३ ॥  
  
तस्य सो ऽहर्-निशस्याऽन्ते  
प्रसुप्तः प्रतिबुध्यते ।  
प्रतिबुद्धश् च सृजति  
मनः सद्-असद्-आत्मकम्  ॥ १.७४ ॥  
  
मनः सृष्टिं विकुरुते  
चोद्यमानं सिसृक्षया ।  
आकाशं जायते तस्मात्  
तस्य शब्दं गुणं विदुः  ॥ १.७५ ॥  
  
आकाशात् तु विकुर्वाणात्  
सर्वगन्धवहः शुचिः ।  
बलवाञ् जायते वायुः  
स वै स्पर्श-गुणो मतः  ॥ १.७६ ॥  
  
वायोर् अपि विकुर्वाणाद्  
विरोचिष्णु तमोनुदम् ।  
ज्योतिर् उत्पद्यते भास्वत्  
तद् रूप-गुणम् उच्यते  ॥ १.७७ ॥  
  
ज्योतिषश् च विकुर्वाणाद्  
आपो रस-गुणाः स्मृताः ।  
अद्भ्यो गन्ध-गुणा भूमिर्  
इत्य् एषा सृष्टिर् आदितः  ॥ १.७८ ॥  
  
यद् प्राग् द्वादशसाहस्रम्  
उदितं दैविकं युगम् ।  
तद् एकसप्तति-गुणं  
मन्वन्तरम् इहोच्यते  ॥ १.७९ ॥  
  
मन्वन्तराण्य् असङ्ख्यानि  
सर्गः संहार एव च ।  
क्रीडन्न् इवैतत् कुरुते  
परमेष्ठी पुनः पुनः  ॥ १.८० ॥  
  
चतुष्पात् सकलो धर्मः  
सत्यं चैव कृते युगे ।  
नाऽधर्मेणागमः कश् चिन्  
मनुष्यान् प्रति वर्तते [मेधातिथिपाठः - उपवर्तते]  ॥ १.८१ ॥  
  
इतरेष्व् आगमाद् धर्मः  
पादशस् त्व् अवरोपितः ।  
चौरिकानृत-मायाभिर्  
धर्मश् चाऽपैति पादशः  ॥ १.८२ ॥  
  
अरोगाः सर्वसिद्धार्थाश्  
चतुर्वर्षशतायुषः ।  
कृते त्रेतादिषु ह्य् एषां  
आयुर् ह्रसति पादशः [व्। वयो ह्रसति]  ॥ १.८३ ॥  
  
वेदोक्तम् आयुर् मर्त्यानाम्  
आशिषश् चैव कर्मणाम् ।  
फलन्त्य् अनुयुगं लोके  
प्रभावश् च शरीरिणाम्  ॥ १.८४ ॥  
  
अन्ये कृतयुगे धर्मास्  
त्रेतायां द्वापरे ऽपरे [मेधातिथिपाठः - परे] ।  
अन्ये कलियुगे नॄणां  
युगह्रासानुरूपतः  ॥ १.८५ ॥  
  
तपः परं कृतयुगे  
त्रेतायां ज्ञानम् उच्यते ।  
द्वापरे यज्ञम् एवाहुर्  
दानम् एकं कलौ युगे  ॥ १.८६ ॥  
  
सर्वस्याऽस्य तु सर्गस्य  
गुप्त्य्-अर्थं स महा-द्युतिः ।  
मुख-बाहूरु-पज्जानां  
पृथक्कर्माण्य् अकल्पयत्  ॥ १.८७ ॥  
  
अध्यापनम् अध्ययनं  
यजनं याजनं तथा ।  
दानं प्रतिग्रहं चैव  
ब्राह्मणानाम् अकल्पयत्  ॥ १.८८ ॥  
  
प्रजानां रक्षणं दानम्  
इज्याध्ययनम् एव च ।  
विषयेष्व् अप्रसक्तिश् च  
क्षत्रियस्य समासतः [मेधातिथिपाठः - समादिशत्]  ॥ १.८९ ॥  
  
पशूनां रक्षणं दानम्  
इज्याध्ययनम् एव च ।  
वणिक्पथं कुसीदं च  
वैश्यस्य कृषिम् एव च  ॥ १.९० ॥  
  
एकम् एव तु शूद्रस्य  
प्रभुः कर्म समादिशत् ।  
एतेषाम् एव वर्णानां  
शुश्रूषाम् अनसूयया  ॥ १.९१ ॥  
  
ऊर्ध्वं नाभेर् मेध्यतरः  
पुरुषः परिकीर्तितः ।  
तस्मान् मेध्यतमं त्व् अस्य  
मुखम् उक्तं स्वयम्भुवा  ॥ १.९२ ॥  
  
उत्तमाङ्गोद्भवाज् ज्येष्ठ्याद्  
ब्रह्मणश् चैव धारणात् [मेधातिथिपाठः - ज्यैष्ठ्याद्] ।  
सर्वस्यैवाऽस्य सर्गस्य  
धर्मतो ब्राह्मणः प्रभुः  ॥ १.९३ ॥  
  
तं हि स्वयम्भूः स्वाद्  
आस्यात् तपस् तप्त्वादितो ऽसृजत् ।  
हव्य-कव्याभिवाह्याय  
सर्वस्याऽस्य च गुप्तये  ॥ १.९४ ॥  
  
यस्यास्येन सदाश्नन्ति  
हव्यानि त्रिदिवौकसः ।  
कव्यानि चैव पितरः  
किं भूतम् अधिकं ततः  ॥ १.९५ ॥  
  
भूतानां प्राणिनः श्रेष्ठाः  
प्राणिनां बुद्धिजीविनः ।  
बुद्धिमत्सु नराः श्रेष्ठा  
नरेषु ब्राह्मणाः स्मृताः  ॥ १.९६ ॥  
  
ब्राह्मणेषु च विद्वांसो  
विद्वत्सु कृत-बुद्धयः ।  
कृत-बुद्धिषु कर्तारः  
कर्तृषु ब्रह्मवेदिनः  ॥ १.९७ ॥  
  
उत्पत्तिर् एव विप्रस्य  
मूर्तिर् धर्मस्य शाश्वती ।  
स हि धर्मार्थम् उत्पन्नो  
ब्रह्मभूयाय कल्पते  ॥ १.९८ ॥  
  
ब्राह्मणो जायमानो हि  
पृथिव्याम् अधिजायते ।  
ईश्वरः सर्वभूतानां  
धर्मकोशस्य गुप्तये  ॥ १.९९ ॥  
  
सर्वं स्वं ब्राह्मणस्येदं  
यत् किं चिज् जगतीगतं ।  
श्रैष्ठ्येनाऽभिजनेनेदं  
सर्वं वै ब्राह्मणो ऽर्हति  ॥ १.१०० ॥  
  
स्वम् एव ब्राह्मणो भुङ्क्ते  
स्वं वस्ते स्वं ददाति च ।  
आनृशंस्याद् ब्राह्मणस्य  
भुञ्जते हीतरे जनाः  ॥ १.१०१ ॥  

तस्य कर्मविवेकार्थं  
शेषाणाम् अनुपूर्वशः ।  
स्वायम्भुवो मनुर् धीमान्  
इदं शास्त्रम् अकल्पयत्  ॥ १.१०२ ॥  
  
विदुषा ब्राह्मणेनेदम्  
अध्येतव्यं प्रयत्नतः ।  
शिश्येभ्यश् च प्रवक्तव्यं  
सम्यङ् नाऽन्येन केन चित्  ॥ १.१०३ ॥  
  
इदं शास्त्रम् अधीयानो  
ब्राह्मणः शंसित-व्रतः ।  
मनो-वाग्-गेहजैर् नित्यं  
कर्मदोषैर् न लिप्यते  ॥ १.१०४ ॥  
  
पुनाति पङ्क्तिं वंश्यांश् च  
सप्त-सप्त परावरान् ।  
पृथिवीम् अपि चैवेमां  
कृत्स्नाम् एको ऽपि सो ऽर्हति  ॥ १.१०५ ॥  
  
इदं स्वस्त्ययनं श्रेष्ठम्  
इदं बुद्धिविवर्धनम् ।  
इदं यशस्यम् आयुष्यम् इदं  
निःश्रेयसं परम् [मेधातिथिपाठः - इदं यशस्यं सततम्]  ॥ १.१०६ ॥  
  
अस्मिन् धर्मो ऽखिलेनोक्तो  
गुण-दोषौ च कर्मणाम् ।  
चतुर्णाम् अपि वर्णानाम्  
आचारश् चैव शाश्वतः  ॥ १.१०७ ॥  
  
आचारः परमो धर्मः  
श्रुत्य्-उक्तः स्मार्त एव च ।  
तस्माद् अस्मिन् सदा युक्तो  
नित्यं स्याद् आत्मवान् द्विजः  ॥ १.१०८ ॥  
  
आचाराद् विच्युतो विप्रो  
न वेदफलम् अश्नुते ।  
आचारेण तु संयुक्तः  
सम्पूर्णफलभाज् भवेत् [मेधातिथिपाठः - सम्पूर्णफलभाक् स्मृतः]  ॥ १.१०९ ॥  
  
एवम् आचारतो दृष्ट्वा  
धर्मस्य मुनयो गतिं ।  
सर्वस्य तपसो मूलम्  
आचारं जगृहुः परम्  ॥ १.११० ॥  

जगतश् च समुत्पत्तिं  
संस्कारविधिम् एव च ।  
व्रतचर्योपचारं च  
स्नानस्य च परं विधिम्  ॥ १.१११ ॥  
  
दाराधिगमनं चैव  
विवाहानां च लक्षणम् ।  
महायज्ञविधानं च  
श्राद्धकल्पं च शाश्वतम्  ॥ १.११२ ॥  
  
वृत्तीनां लक्षणं चैव  
स्नातकस्य व्रतानि च ।  
भक्ष्याभक्ष्यं च शौचं च  
द्रव्याणां शुद्धिम् एव च  ॥ १.११३ ॥  
  
स्त्रीधर्म-योगं तापस्यं  
मोक्षं सन्न्यासम् एव च ।  
राज्ञश् च धर्मम् अखिलं  
कार्याणां च विनिर्णयम्  ॥ १.११४ ॥  
  
साक्षिप्रश्न-विधानं च  
धर्मं स्त्री-पुंसयोर् अपि ।  
विभागधर्मं द्यूतं च  
कण्टकानां च शोधनम्  ॥ १.११५ ॥  
  
वैश्य-शूद्रोपचारं च  
सङ्कीर्णानां च सम्भवम् ।  
आपद्-धर्मं च वर्णानां  
प्रायश्चित्त-विधिं तथा  ॥ १.११६ ॥  
  
संसारगमनं चैव  
त्रिविधं कर्म-सम्भवम् ।  
निःश्रेयसं कर्मणां च  
गुण-दोषपरीक्षणम्  ॥ १.११७ ॥  
  
देशधर्माञ् जातिधर्मान्  
कुलधर्मांश् च शाश्वतान् ।  
पाषण्ड-गणधर्मांश् च  
शास्त्रे ऽस्मिन्न् उक्तवान् मनुः  ॥ १.११८ ॥  
  
यथेदम् उक्तवाञ् शास्त्रं  
पुरा पृष्टो मनुर् मया ।  
तथेदं यूयम् अप्य् अद्य  
मत्-सकाशान् निबोधत  ॥ १.११९ ॥  

## ०२
विद्वद्भिः सेवितः सद्भिर्  
नित्यम् अद्वेष-रागिभिः ।  
हृदयेनाऽभ्यनुज्ञातो  
यो धर्मस् तं निबोधत  ॥ २.१ ॥  
  
कामात्मता न प्रशस्ता  
न चैवेहाऽस्त्य् अकामता ।  
काम्यो हि वेदाधिगमः  
कर्मयोगश् च वैदिकः  ॥ २.२ ॥  
  
सङ्कल्प-मूलः कामो वै  
यज्ञाः सङ्कल्प-सम्भवाः ।  
व्रतानि यमधर्माश् च  
सर्वे सङ्कल्पजाः स्मृताः  ॥ २.३ ॥  
  
अकामस्य क्रिया का चिद्  
दृश्यते नेह कर्हि चित् ।  
यद् यद् धि कुरुते किं चित्  
तत् तत् कामस्य चेष्टितम्  ॥ २.४ ॥  
  
तेषु सम्यग् वर्तमानो  
गच्छत्य् अमरलोकताम् ।  
यथा सङ्कल्पितांश् चेह  
सर्वान् कामान् समश्नुते  ॥ २.५ ॥  
  
वेदो ऽखिलो धर्ममूलं  
स्मृति-शीले च तद्विदाम् ।  
आचारश् चैव साधूनाम्  
आत्मनस् तुष्टिर् एव च  ॥ २.६ ॥  
  
यः कश् चित् कस्य चिद् धर्मो  
मनुना परिकीर्तितः ।  
स सर्वो ऽभिहितो वेदे  
सर्वज्ञानमयो हि सः  ॥ २.७ ॥  
  
सर्वं तु समवेक्ष्येदं  
निखिलं ज्ञानचक्षुषा ।  
श्रुतिप्रामाण्यतो विद्वान्  
स्वधर्मे निविशेत वै  ॥ २.८ ॥  
  
श्रुति-स्मृत्य्-उदितं धर्मम्  
अनुतिष्ठन् हि मानवः ।  
इह कीर्तिम् अवाप्नोति  
प्रेत्य चाऽनुत्तमं सुखम्  ॥ २.९ ॥  
  
श्रुतिस् तु वेदो विज्ञेयो  
धर्मशास्त्रं तु वै स्मृतिः ।  
ते सर्वार्थेष्व् अमीमांस्ये  
ताभ्यां धर्मो हि निर्बभौ  ॥ २.१० ॥  
  
यो ऽवमन्येत ते मूले  
हेतुशास्त्राश्रयाद् द्विजः ।  
स साधुभिर् बहिष्कार्यो  
नास्तिको वेदनिन्दकः  ॥ २.११ ॥  
  
वेदः स्मृतिः सदाचारः  
स्वस्य च प्रियम् आत्मनः ।  
एतच् चतुर्विधं प्राहुः  
साक्षाद् धर्मस्य लक्षणम्  ॥ २.१२ ॥  
  
अर्थ-कामेष्व् असक्तानां  
धर्मज्ञानं विधीयते ।  
धर्मं जिज्ञासमानानां  
प्रमाणं परमं श्रुतिः  ॥ २.१३ ॥  
  
श्रुतिद्वैधं तु यत्र स्यात्  
तत्र धर्माव् उभौ स्मृतौ ।  
उभाव् अपि हि तौ धर्मौ  
सम्यग् उक्तौ मनीषिभिः  ॥ २.१४ ॥  
  
उदिते ऽनुदिते चैव  
समयाध्युषिते तथा ।  
सर्वथा वर्तते यज्ञ  
इतीयं वैदिकी श्रुतिः  ॥ २.१५ ॥  
  
निषेकादि-श्मशानान्तो  
मन्त्रैर् यस्योदितो विधिः ।  
तस्य शास्त्रे ऽधिकारो ऽस्मिञ्  
ज्ञेयो नाऽन्यस्य कस्य चित्  ॥ २.१६ ॥  
  
सरस्वती-दृशद्वत्योर्  
देवनद्योर् यद् अन्तरम् ।  
तं देवनिर्मितं देशं  
ब्रह्मावर्तं प्रचक्षते  ॥ २.१७ ॥  
  
तस्मिन् देशे य आचारः  
पारम्पर्यक्रमागतः ।  
वर्णानां सान्तरालानां  
स सदाचार उच्यते  ॥ २.१८ ॥  
  
कुरुक्षेत्रं च मत्स्याश् च  
पञ्चालाः शूरसेनकाः ।  
एष ब्रह्मर्षिदेशो वै  
ब्रह्मावर्ताद् अनन्तरः  ॥ २.१९ ॥  
  
एतद् देशप्रसूतस्य  
सकाशाद् अग्रजन्मनः ।  
स्वं स्वं चरित्रं शिक्षेरन्  
पृथिव्यां सर्वमानवाः  ॥ २.२० ॥  
  
हिमवद्-विन्ध्ययोर् मध्यं  
यत् प्राग् विनशनाद् अपि ।  
प्रत्यग् एव प्रयागाच् च  
मध्यदेशः प्रकीर्तितः  ॥ २.२१ ॥  
  
आ समुद्रात् तु वै पूर्वाद्  
आ समुद्राच् च पश्चिमात् ।  
तयोर् एवाऽन्तरं गिर्योर्  
आर्यावर्तं विदुर् बुधाः  ॥ २.२२ ॥  
  
कृष्णसारस् तु चरति  
मृगो यत्र स्वभावतः ।  
स ज्ञेयो यज्ञियो देशो  
म्लेच्छदेशस् त्व् अतः परः  ॥ २.२३ ॥  
  
एताण् द्विजातयो देशान्  
संश्रयेरन् प्रयत्नतः ।  
शूद्रस् तु यस्मिन् कस्मिन् वा  
निवसेद् वृत्तिकर्शितः [मेधातिथिपाठः - यस्मिंस् तस्मिन् वा]  ॥ २.२४ ॥  
  
एषा धर्मस्य वो योनिः  
समासेन प्रकीर्तिता ।  
सम्भवश् चाऽस्य सर्वस्य  
वर्णधर्मान् निबोधत  ॥ २.२५ ॥  
  
वैदिकैः कर्मभिः पुण्यैर्  
निषेकादिर् द्विजन्मनाम् ।  
कार्यः शरीरसंस्कारः  
पावनः प्रेत्य चेह च  ॥ २.२६ ॥  
  
गार्भैर् होमैर् जातकर्म-  
चौड-मौञ्जी-निबन्धनैः ।  
बैजिकं गार्भिकं चैनो  
द्विजानाम् अपमृज्यते  ॥ २.२७ ॥  
  
स्वाध्यायेन व्रतैर् होमैस्  
त्रैविद्येनेज्यया सुतैः ।  
महायज्ञैश् च यज्ञैश् च  
ब्राह्मीयं क्रियते तनुः  ॥ २.२८ ॥  
  
प्राङ् नाभिवर्धनात् पुंसो  
जातकर्म विधीयते ।  
मन्त्रवत् प्राशनं चाऽस्य  
हिरण्य-मधु-सर्पिषाम्  ॥ २.२९ ॥  
  
नामधेयं दशम्यां तु  
द्वादश्यां वास्य कारयेत् ।  
पुण्ये तिथौ मुहूर्ते वा  
नक्षत्रे वा गुणान्विते  ॥ २.३० ॥  
  
मङ्गल्यं ब्राह्मणस्य स्यात्  
क्षत्रियस्य बलान्वितम् ।  
वैश्यस्य धनसंयुक्तं  
शूद्रस्य तु जुगुप्सितम्  ॥ २.३१ ॥  
  
शर्मवद् ब्राह्मणस्य स्याद्  
राज्ञो रक्षासमन्वितम् [मेधातिथिपाठः - राज्ञा ?] ।  
वैश्यस्य पुष्टि-संयुक्तं  
शूद्रस्य प्रेष्यसंयुतम्  ॥ २.३२ ॥  
  
स्त्रीणां सुखोद्यम् अक्रूरं  
विस्पष्टार्थं मनोहरम् ।  
मङ्गल्यं दीर्घवर्णान्तम्  
आशीर्वादाभिधानवत्  ॥ २.३३ ॥  
  
चतुर्थे मासि कर्तव्यं  
शिशोर् निष्क्रमणं गृहात् ।  
षष्ठे ऽन्नप्राशनं मासि  
यद् वेष्टं मङ्गलं कुले  ॥ २.३४ ॥  
  
चूडाकर्म द्विजातीनां  
सर्वेषाम् एव धर्मतः ।  
प्रथमे ऽब्दे तृतीये वा  
कर्तव्यं श्रुतिचोदनात् [मेधातिथिपाठः - श्रुतिनोदनात्]  ॥ २.३५ ॥  
  
गर्भाष्टमे ऽब्दे कुर्वीत  
ब्राह्मणस्योपनायनम् ।  
गर्भाद् एकादशे राज्ञो  
गर्भात् तु द्वादशे विशः  ॥ २.३६ ॥  
  
ब्रह्मवर्चस-कामस्य  
कार्यो विप्रस्य पञ्चमे ।  
राज्ञो बलार्थिनः षष्ठे  
वैश्यस्येहाऽर्थिनो ऽष्टमे  ॥ २.३७ ॥  
  
आ षोदशाद् ब्राह्मणस्य  
सावित्री नाऽतिवर्तते ।  
आ द्वाविंशात् क्षत्रबन्धोर्  
आ चतुर्विंशतेर् विशः  ॥ २.३८ ॥  
  
अत ऊर्ध्वं त्रयो ऽप्य् एते  
यथाकालम् असंस्कृताः ।  
सावित्रीपतिता व्रात्या  
भवन्त्य् आर्यविगर्हिताः  ॥ २.३९ ॥  
  
नैतैर् अपूतैर् विधिवद्  
आपद्य् अपि हि कर्हि चित् ।  
ब्राह्मान् यौनांश् च सम्बन्धान्  
नाचरेद् ब्राह्मणः सह [मेधातिथिपाठः - ब्राह्मणैः सह]  ॥ २.४० ॥  
  
कार्ष्ण-रौरव-बास्तानि  
चर्माणि ब्रह्मचारिणः ।  
वसीरन्न् आनुपूर्व्येण  
शाण-क्षौमाविकानि च  ॥ २.४१ ॥  
  
मौञ्जी त्रिवृत् समा श्लक्ष्णा  
कार्या विप्रस्य मेखला ।  
क्षत्रियस्य तु मौर्वी ज्या  
वैश्यस्य शणतान्तवी  ॥ २.४२ ॥  
  
मुञ्जालाभे तु कर्तव्याः  
कुशाश्मन्तक-बल्वजैः ।  
त्रिवृता ग्रन्थिनैकेन  
त्रिभिः पञ्चभिर् एव वा  ॥ २.४३ ॥  
  
कार्पासम् उपवीतं स्याद्  
विप्रस्योर्ध्ववृतं त्रिवृत् ।  
शण-सूत्रमयं राज्ञो  
वैश्यस्याविकसौत्रिकम्  ॥ २.४४ ॥  
  
ब्राह्मणो बैल्व-पालाशौ  
क्षत्रियो वाट-खादिरौ ।  
पैलवाउदुम्बरौ वैश्यो  
दण्डान् अर्हन्ति धर्मतः  ॥ २.४५ ॥  
  
केशान्तिको ब्राह्मणस्य  
दण्डः कार्यः प्रमाणतः ।  
ललाटसम्मितो राज्ञः  
स्यात् तु नासान्तिको विशः  ॥ २.४६ ॥  
  
ऋजवस् ते तु सर्वे स्युर्  
अव्रणाः सौम्य-दर्शनाः ।  
अनुद्वेगकरा नॄणां  
स-त्वचो ऽनग्निदूषिताः  ॥ २.४७ ॥  
  
प्रतिगृह्येप्सितं दण्डम्  
उपस्थाय च भास्करम् ।  
प्रदक्षिणं परीत्याऽग्निं  
चरेद् भैक्षं यथाविधि  ॥ २.४८ ॥  
  
भवत्-पूर्वं चरेद् भैक्षम्  
उपनीतो द्विजोत्तमः ।  
भवन्-मध्यं तु राजन्यो  
वैश्यस् तु भवद्-उत्तरम्  ॥ २.४९ ॥  
  
मातरं वा स्वसारं वा  
मातुर् वा भगिनीं निजाम् ।  
भिक्षेत भिक्षां प्रथमं  
या चैनं नाऽवमानयेत्  ॥ २.५० ॥  
  
समाहृत्य तु तद् भैक्षं  
यावदन्नम् अमायया [मेधातिथिपाठः - यावदर्थम्] ।  
निवेद्य गुरवे ऽश्नीयाद्  
आचम्य प्राङ्मुखः शुचिः  ॥ २.५१ ॥  
  
आयुष्यं प्राङ्-मुखो भुङ्क्ते  
यशस्यं दक्षिणा-मुखः ।  
श्रियं प्रत्यङ्-मुखो भुङ्क्ते  
ऋतं भुङ्क्ते ह्य् उदङ्-मुखः  ॥ २.५२ ॥  
  
उपस्पृश्य द्विजो नित्यम्  
अन्नम् अद्यात् समाहितः ।  
भुक्त्वा चोपस्पृशेत् सम्यग्  
अद्भिः खानि च संस्पृशेत्  ॥ २.५३ ॥  
  
पूजयेद् अशनं नित्यम्  
अद्याच् चैतद् अकुत्सयन् ।  
दृष्ट्वा हृष्येत् प्रसीदेच् च  
प्रतिनन्देच् च सर्वशः  ॥ २.५४ ॥  
  
पूजितं ह्य् अशनं नित्यं  
बलम् ऊर्जं च यच्छति ।  
अपूजितं तु तद् भुक्तम्  
उभयं नाशयेद् इदम्  ॥ २.५५ ॥  
  
नोच्छिष्टं कस्य चिद् दद्यान्  
नाऽद्याद् एतत् तथान्तरा ।  
न चैवाऽत्यशनं कुर्यान्  
न चोच्छिष्टः क्व चिद् व्रजेत्  ॥ २.५६ ॥  
  
अनारोग्यम् अनायुष्यम्  
अस्वर्ग्यं चाऽतिभोजनम् ।  
अपुण्यं लोकविद्विष्टं  
तस्मात् तत् परिवर्जयेत्  ॥ २.५७ ॥  
  
ब्राह्मेण विप्रस् तीर्थेन  
नित्यकालम् उपस्पृशेत् ।  
काय-त्रैदशिकाभ्यां वा  
न पित्र्येण कदा चन  ॥ २.५८ ॥  
  
अङ्गुष्ठमूलस्य तले  
ब्राह्मं तीर्थं प्रचक्षते ।  
कायम् अङ्गुलिमूले ऽग्रे  
देवं पित्र्यं तयोर् अधः  ॥ २.५९ ॥  
  
त्रिर् आचामेद् अपः पूर्वं  
द्विः प्रमृज्यात् ततो मुखम् ।  
खानि चैव स्पृशेद् अद्भिर्  
आत्मानं शिर एव च  ॥ २.६० ॥  
  
अनुष्णाभिर् अफेनाभिर्  
अद्भिस् तीर्थेन धर्मवित् ।  
शौचेप्सुः सर्वदाचामेद्  
एकान्ते प्राग्-उदङ्-मुखः  ॥ २.६१ ॥  
  
हृद्गाभिः पूयते विप्रः  
कण्ठगाभिस् तु भूमिपः ।  
वैश्यो ऽद्भिः प्राशिताभिस् तु  
शूद्रः स्पृष्टाभिर् अन्ततः  ॥ २.६२ ॥  
  
उद्धृते दक्षिने पाणाव्  
उपवीत्य् उच्यते द्विजः ।  
सव्ये प्राचीनावीती  
निवीती कण्ठसज्जने  ॥ २.६३ ॥  
  
मेखलाम् अजिनं दण्डम्  
उपवीतं कमण्डलुम् ।  
अप्सु प्रास्य विनष्टानि  
गृह्णीताऽन्यानि मन्त्रवत्  ॥ २.६४ ॥  
  
केशान्तः षोडशे वर्षे  
ब्राह्मणस्य विधीयते ।  
राजन्यबन्धोर् द्वाविंशे  
वैश्यस्य द्व्यधिके मतः  ॥ २.६५ ॥  
  
अमन्त्रिका तु कार्येयं  
स्त्रीणाम् आवृद् अशेषतः ।  
संस्कारार्थं शरीरस्य  
यथाकालं यथाक्रमम्  ॥ २.६६ ॥  
  
वैवाहिको विधिः स्त्रीणां  
संस्कारो वैदिकः स्मृतः ।  
पतिसेवा गुरौ वासो  
गृहार्थो ऽग्नि-परिक्रिया  ॥ २.६७ ॥  
  
एष प्रोक्तो द्विजातीनाम्  
औपनायनिको विधिः ।  
उत्पत्ति-व्यञ्जकः पुण्यः  
कर्मयोगं निबोधत  ॥ २.६८ ॥  

उपनीय गुरुः शिष्यं  
शिक्षयेच् छौचम् आदितः ।  
आचारम् अग्निकार्यं च  
सन्ध्योपासनम् एव च  ॥ २.६९ ॥  
  
अध्येष्यमाणस् त्व् आचान्तो  
यथाशास्त्रम् उदङ्-मुखः ।  
ब्रह्माञ्जलि-कृतो ऽध्याप्यो  
लघु-वासा जितेन्द्रियः  ॥ २.७० ॥  
  
ब्रह्मारम्भे ऽवसाने च  
पादौ ग्राह्यौ गुरोः सदा ।  
संहत्य हस्ताव् अध्येयं  
स हि ब्रह्माञ्जलिः स्मृतः  ॥ २.७१ ॥  
  
व्यत्यस्त-पाणिना कार्यम्  
उपसङ्ग्रहणं गुरोः ।  
सव्येन सव्यः स्प्रष्टव्यो  
दक्षिणेन च दक्षिणः  ॥ २.७२ ॥  
  
अध्येष्यमाणं तु गुरुर्  
नित्यकालम् अतन्द्रितः ।  
अधीष्व भो इति ब्रूयाद्  
विरामो ऽस्त्व् इति चारमेत्  ॥ २.७३ ॥  
  
ब्रह्मनः प्रणवं कुर्याद्  
आदाव् अन्ते च सर्वदा ।  
स्रवत्य् अन्ॐकृतं पूर्वं  
परस्ताच् च विशीर्यति  ॥ २.७४ ॥  
  
प्राक्-कूलान् पर्युपासीनः  
पवित्रैश् चैव पावितः ।  
प्राणायामैस् त्रिभिः पूतस्  
तत ॐ-कारम् अर्हति  ॥ २.७५ ॥  
  
अकारं चाऽप्य् उ-कारं च  
म-कारं च प्रजापतिः ।  
वेदत्रयान् निरदुहद्  
भूर् भुवः स्वर् इतीति च  ॥ २.७६ ॥  
  
त्रिभ्य एव तु वेदेभ्यः  
पादं पादम् अदूदुहत् ।  
तद् इत्य् ऋचो ऽस्याः सावित्र्याः  
परमेष्ठी प्रजापतिः  ॥ २.७७ ॥  
  
एतद् अक्षरम् एतां च  
जपन् व्याहृति-पूर्विकाम् ।  
सन्ध्ययोर् वेदविद् विप्रो  
वेदपुण्येन युज्यते  ॥ २.७८ ॥  
  
सहस्रकृत्वस् त्व् अभ्यस्य  
बहिर् एतत् त्रिकं द्विजः ।  
महतो ऽप्य् एनसो मासात्  
त्वचेवाऽहिर् विमुच्यते  ॥ २.७९ ॥  
  
एतया र्चा विसंयुक्तः  
काले च क्रियया स्वया ।  
ब्रह्म-क्षत्रिय-विश्-योनिर्  
गर्हणां याति साधुषु  ॥ २.८० ॥  
  
ॐ-कार-पूर्विकास् तिस्रो  
महाव्याहृतयो ऽव्ययाः [मेधातिथिपाठः - ओङ्कार-] ।  
त्रि-पदा चैव सावित्री  
विज्ञेयं ब्रह्मणो मुखम्  ॥ २.८१ ॥  
  
यो ऽधीते ऽहन्य् अहन्य् एतां  
त्रीणि वर्षाण्य् अतन्द्रितः ।  
स ब्रह्म परम् अभ्येति  
वायुभूतः ख-मूर्तिमान्  ॥ २.८२ ॥  
  
एकाक्षरं परं ब्रह्म  
प्राणायामः परं तपः ।  
सावित्र्यास् तु परं नाऽस्ति  
मौनात् सत्यं विशिष्यते  ॥ २.८३ ॥  
  
क्षरन्ति सर्वा वैदिक्यो  
जुहोति-यजति-क्रियाः ।  
अक्षरं दुष्करं ज्ञेयं  
ब्रह्म चैव प्रजापतिः [मेधातिथिपाठः - अक्षरं त्व् अक्षरं ज्ञेयं]  ॥ २.८४ ॥  
  
विधियज्ञाज् जपयज्ञो  
विशिष्टो दशभिर् गुणैः ।  
उपांशुः स्याच् छतगुणः  
साहस्रो मानसः स्मृतः  ॥ २.८५ ॥  
  
ये पाकयज्ञास् चत्वारो  
विधियज्ञसमन्विताः ।  
सर्वे ते जपयज्ञस्य  
कलां नाऽर्हन्ति षोडशीम्  ॥ २.८६ ॥  
  
जप्येनैव तु संसिध्येद्  
ब्राह्मणो नाऽत्र संशयः ।  
कुर्याद् अन्यन् न वा कुर्यान्  
मैत्रो ब्राह्मण उच्यते  ॥ २.८७ ॥  
इन्द्रियाणां विचरतां  
विषयेष्व् अपहारिषु ।  
संयमे यत्नम् आतिष्ठेद्  
विद्वान् यन्तेव वाजिनाम्  ॥ २.८८ ॥  
  
एकादशेन्द्रियाण्य् आहुर्  
यानि पूर्वे मनीषिणः ।  
तानि सम्यक् प्रवक्ष्यामि  
यथावद् अनुपूर्वशः  ॥ २.८९ ॥  
  
श्रोत्रं त्वक् चक्षुषी जिह्वा  
नासिका चैव पञ्चमी ।  
पायूपस्थं हस्त-पादं  
वाक् चैव दशमी स्मृता  ॥ २.९० ॥  
  
बुद्धीन्द्रियाणि पञ्चैषां  
श्रोत्रादीन्य् अनुपूर्वशः ।  
कर्मेन्द्रियाणि पञ्चैषां  
पाय्व्-आदीनि प्रचक्षते  ॥ २.९१ ॥  
  
एकादशं मनो ज्ञेयं  
स्वगुणेनोभयात्मकम् ।  
यस्मिन् जिते जिताव् एतौ  
भवतः पञ्चकौ गणौ  ॥ २.९२ ॥  
  
इन्द्रियाणां प्रसङ्गेन  
दोषम् ऋच्छत्य् असंशयम् ।  
सन्नियम्य तु तान्य् एव  
ततः सिद्धिं निगच्छति  ॥ २.९३ ॥  
  
न जातु कामः कामानाम्  
उपभोगेन शाम्यति ।  
हविषा कृष्णवर्त्मेव  
भूय एवाऽभिवर्धते  ॥ २.९४ ॥  
  
यश् चैतान् प्राप्नुयात् सर्वान्  
यश् चैतान् केवलांस् त्यजेत् ।  
प्रापणात् सर्वकामानां  
परित्यागो विशिष्यते  ॥ २.९५ ॥  
  
न तथैतानि शक्यन्ते  
सन्नियन्तुम् असेवया ।  
विषयेषु प्रजुष्टानि  
यथा ज्ञानेन नित्यशः  ॥ २.९६ ॥  
  
वेदास् त्यागश् च यज्ञाश् च  
नियमाश् च तपांसि च ।  
न विप्रदुष्ट-भावस्य  
सिद्धिं गच्छति कर्हि चित्  ॥ २.९७ ॥  
  
श्रुत्वा स्पृष्ट्वा च दृष्ट्वा च  
भुक्त्वा घ्रात्वा च यो नरः ।  
न हृष्यति ग्लायति वा  
स विज्ञेयो जितेन्द्रियः  ॥ २.९८ ॥  
  
इन्द्रियाणां तु सर्वेषां  
यद्य् एकं क्षरतीन्द्रियम् ।  
तेनाऽस्य क्षरति प्रज्ञा  
दृतेः पादाद् इवोदकम्  ॥ २.९९ ॥  
  
वशे कृत्वेन्द्रियग्रामं  
संयम्य च मनस् तथा ।  
सर्वान् संसाधयेद् अर्थान्  
अक्षिण्वन् योगतस् तनुम्  ॥ २.१०० ॥  
  
पूर्वां सन्ध्यां जपांस् तिष्ठेत्  
सावित्रीम् आर्कदर्शनात् ।  
पश्चिमां तु समासीनः  
सम्यग् ऋक्षविभावनात् [मेधातिथिपाठः - पश्चिमां तु सदासीत]  ॥ २.१०१ ॥  

पूर्वां सन्ध्यां जपंस् तिष्ठन्  
नैशम् एनो व्यपोहति ।  
पश्चिमां तु समासीनो  
मलं हन्ति दिवाकृतम्  ॥ २.१०२ ॥  
  
न तिष्ठति तु यः पूर्वां  
नोपास्ते यश् च पश्चिमाम् ।  
स शूद्रवद् बहिष्कार्यः  
सर्वस्माद् द्विजकर्मणः  ॥ २.१०३ ॥  
  
अपां समीपे नियतो  
नैत्यकं विधिम् आस्थितः ।  
सावित्रीम् अप्य् अधीयीत  
गत्वारण्यं समाहितः  ॥ २.१०४ ॥  
  
वेदोपकरणे चैव  
स्वाध्याये चैव नैत्यके ।  
नाऽनुरोधो ऽस्त्य् अनध्याये  
होममन्त्रेषु चैव हि  ॥ २.१०५ ॥  
  
नैत्यके नाऽस्त्य् अनध्यायो  
ब्रह्मसत्त्रं हि तत् स्मृतम् ।  
ब्रह्माहुति-हुतं पुण्यम्  
अनध्याय-वषट्कृतम्  ॥ २.१०६ ॥  
  
यः स्वाध्यायम् अधीते ऽब्दं  
विधिना नियतः शुचिः ।  
तस्य नित्यं क्षरत्य् एष  
पयो दधि घृतं मधु  ॥ २.१०७ ॥  
  
अग्नीन्धनं भैक्षचर्याम्  
अधःशय्यां गुरोर् हितम् ।  
आ समावर्तनात् कुर्यात्  
कृतोपनयनो द्विजः  ॥ २.१०८ ॥  
  
आचार्यपुत्रः शुश्रूषुर्  
ज्ञानदो धार्मिकः शुचिः ।  
आप्तः शक्तो ऽर्थदः साधुः  
स्वो ऽध्याप्या दश धर्मतः  ॥ २.१०९ ॥  
  
नाऽपृष्टः कस्य चिद् ब्रूयान्  
न चाऽन्यायेन पृच्छतः ।  
जानन्न् अपि हि मेधावी  
जडवल् लोक आचरेत्  ॥ २.११० ॥  
  
अधर्मेण च यः प्राह  
यश् चाऽधर्मेण पृच्छति ।  
तयोर् अन्यतरः प्रैति  
विद्वेषं वाधिगच्छति  ॥ २.१११ ॥  
  
धर्मार्थौ यत्र न स्यातां  
शुश्रूषा वापि तद्विधा ।  
तत्र विद्या न वप्तव्या  
शुभं बीजम् इवोषरे  ॥ २.११२ ॥  
  
विद्ययैव समं कामं  
मर्तव्यं ब्रह्मवादिना ।  
आपद्य् अपि हि घोरायां  
न त्व् एनाम् इरिणे वपेत्  ॥ २.११३ ॥  
  
विद्या ब्राह्मणम् एत्याह  
शेवधिस् ते ऽस्मि रक्ष माम् [मेधातिथिपाठः - शेवधिष् टे] ।  
असूयकाय मां मादास्  
तथा स्यां वीर्यवत्तमा  ॥ २.११४ ॥  
  
यम् एव तु शुचिं विद्यान्  
नियत-ब्रह्मचारिणम् [मेधातिथिपाठः - विद्या नियतं ब्रह्मचारिणम्] ।  
तस्मै मां ब्रूहि विप्राय  
निधिपायाऽप्रमादिने  ॥ २.११५ ॥  
  
ब्रह्म यस् त्व् अननुज्ञातम्  
अधीयानाद् अवाप्नुयात् ।  
स ब्रह्मस्तेयसंयुक्तो  
नरकं प्रतिपद्यते  ॥ २.११६ ॥  
  
लौकिकं वैदिकं वापि  
तथाध्यात्मिकम् एव वा ।  
आददीत यतो ज्ञानं  
तं पूर्वम् अभिवादयेत्  ॥ २.११७ ॥  
  
सावित्रीमात्र-सारो ऽपि  
वरं विप्रः सुयन्त्रितः ।  
नाऽयन्त्रितस् त्रिवेदो ऽपि  
सर्वाशी सर्वविक्रयी  ॥ २.११८ ॥  
  
शय्यासने ऽध्याचरिते  
श्रेयसा न समाविशेत् ।  
शय्यासनस्थश् चैवैनं  
प्रत्युत्थायाऽभिवादयेत्  ॥ २.११९ ॥  
  
ऊर्ध्वं प्राणा ह्य् उत्क्रामन्ति  
यूनः स्थविर आयति ।  
प्रत्युत्थानाभिवादाभ्यां  
पुनस् तान् प्रतिपद्यते  ॥ २.१२० ॥  
  
अभिवादन-शीलस्य  
नित्यं वृद्धोपसेविनः ।  
चत्वारि तस्य वर्धन्ते  
आयुर् धर्मो यशो बलम् [मेधातिथिपाठः - चत्वारि सम्प्रवर्धन्ते]  ॥ २.१२१ ॥  
  
अभिवादात् परं विप्रो  
ज्यायांसम् अभिवादयन् ।  
असौ नामाऽहम् अस्मीति  
स्वं नाम परिकीर्तयेत्  ॥ २.१२२ ॥  
  
नामधेयस्य ये के चिद्  
अभिवादं न जानते ।  
तान् प्राज्ञो ऽहम् इति ब्रूयात्  
स्त्रियः सर्वास् तथैव च  ॥ २.१२३ ॥  
  
भोःशब्दं कीर्तयेद् अन्ते  
स्वस्य नाम्नो ऽभिवादने ।  
नाम्नां स्वरूप-भावो हि  
भो-भाव ऋषिभिः स्मृतः  ॥ २.१२४ ॥  
  
आयुष्मान् भव सौम्येति  
वाच्यो विप्रो ऽभिवादने ।  
अकारश् चाऽस्य नाम्नो ऽन्ते  
वाच्यः पूर्वाक्षरः प्लुतः  ॥ २.१२५ ॥  
  
यो न वेत्त्य् अभिवादस्य  
विप्रः प्रत्यभिवादनम् ।  
नाऽभिवाद्यः स विदुषा  
यथा शूद्रस् तथैव सः  ॥ २.१२६ ॥  
  
ब्राह्मणं कुशलं पृच्छेत्  
क्षत्रबन्धुम् अनामयम् ।  
वैश्यं क्षेमं समागम्य  
शूद्रम् आरोग्यम् एव च  ॥ २.१२७ ॥  
  
अवाच्यो दीक्षितो नाम्ना  
यवीयान् अपि यो भवेत् ।  
भो-भवत्-पूर्वकं त्व् एनम्  
अभिभाषेत धर्मवित्  ॥ २.१२८ ॥  
  
परपत्नी तु या स्त्री स्याद्  
असम्बन्धा च योनितः ।  
तां ब्रूयाद् भवतीत्य् एवं  
सुभगे भगिनीति च  ॥ २.१२९ ॥  
  
मातुलांश् च पितृव्यांश् च  
श्वशुरान् ऋत्विजो गुरून् ।  
असाव् अहम् इति ब्रूयात्  
प्रत्युत्थाय यवीयसः  ॥ २.१३० ॥  
  
मातृश्वसा मातुलानी  
श्वश्रूर् अथ पितृश्वसा ।  
सम्पूज्या गुरुपत्नीवत्  
समास् ता गुरुभार्यया  ॥ २.१३१ ॥  
  
भ्रातुर् भार्योपसङ्ग्राह्या  
स-वर्णाहन्य् अहन्य् अपि ।  
विप्रोष्य तूपसङ्ग्राह्या  
ज्ञाति-सम्बन्धि-योषितः  ॥ २.१३२ ॥  
  
पितुर् भगिन्यां मातुश् च  
ज्यायस्यां च स्वसर्य् अपि ।  
मातृवद् वृत्तिम् आतिष्ठेन्  
माता ताभ्यो गरीयसी  ॥ २.१३३ ॥  
  
दशाब्दाख्यं पौरसख्यं  
पञ्चाब्दाख्यं कलाभृताम् ।  
त्र्यब्दपूर्वं श्रोत्रियाणां  
स्वल्पेनाऽपि स्वयोनिषु  ॥ २.१३४ ॥  
  
ब्राह्मणं दशवर्षं तु  
शतवर्षं तु भूमिपम् ।  
पिता-पुत्रौ विजानीयाद्  
ब्राह्मणस् तु तयोः पिता  ॥ २.१३५ ॥  
  
वित्तं बन्धुर् वयः कर्म  
विद्या भवति पञ्चमी ।  
एतानि मान्यस्थानानि  
गरीयो यद् यद् उत्तरम् [मेधातिथिपाठः - मानस्थानानि]  ॥ २.१३६ ॥  
  
पञ्चानां त्रिषु वर्णेषु  
भूयांसि गुणवन्ति च ।  
यत्र स्युः सो ऽत्र मानार्हः  
शूद्रो ऽपि दशमीं गतः  ॥ २.१३७ ॥  
  
चक्रिणो दशमीस्थस्य  
रोगिणो भारिणः स्त्रियाः ।  
स्नातकस्य च राज्ञश् च  
पन्था देयो वरस्य च  ॥ २.१३८ ॥  
  
तेषां तु समावेतानां  
मान्यौ स्नातक-पार्थिवौ ।  
राज-स्नातकयोश् चैव  
स्नातको नृपमानभाक्  ॥ २.१३९ ॥  
  
उपनीय तु यः शिष्यं  
वेदम् अध्यापयेद् द्विजः ।  
स-कल्पं स-रहस्यं च  
तम् आचार्यं प्रचक्षते  ॥ २.१४० ॥  
  
एकदेशं तु वेदस्य  
वेदाङ्गान्य् अपि वा पुनः ।  
यो ऽध्यापयति वृत्त्यर्थम्  
उपाध्यायः स उच्यते  ॥ २.१४१ ॥  
  
निषेकादीनि कर्माणि  
यः करोति यथाविधि ।  
सम्भावयति चाऽन्नेन  
स विप्रो गुरुर् उच्यते  ॥ २.१४२ ॥  
  
अग्न्याधेयं पाकयज्ञान्  
अग्निष्टोमादिकान् मखान् ।  
यः करोति वृतो यस्य  
स तस्य र्त्विग् इहोच्यते  ॥ २.१४३ ॥  
  
य आवृणोत्य् अवितथं  
ब्रह्मणा श्रवणाव् उभौ ।  
स माता स पिता ज्ञेयस्  
तं न द्रुह्येत् कदा चन  ॥ २.१४४ ॥  
  
उपाध्यायान् दशाचार्य  
आचार्याणां शतं पिता ।  
सहस्रं तु पितॄन् माता  
गौरवेणाऽतिरिच्यते  ॥ २.१४५ ॥  
  
उत्पादक-ब्रह्मदात्रोर्  
गरीयान् ब्रह्मदः पिता ।  
ब्रह्मजन्म हि विप्रस्य  
प्रेत्य चेह च शाश्वतम्  ॥ २.१४६ ॥  
  
कामान् माता पिता चैनं  
यद् उत्पादयतो मिथः ।  
सम्भूतिं तस्य तां विद्याद्  
यद् योनाव् अभिजायते  ॥ २.१४७ ॥  
  
आचार्यस् त्व् अस्य यां जातिं  
विधिवद् वेदपारगः ।  
उत्पादयति सावित्र्या  
सा सत्या साजरामरा  ॥ २.१४८ ॥  
  
अल्पं वा बहु वा यस्य  
श्रुतस्योपकरोति यः ।  
तम् अपीह गुरुं विद्याच्  
छ्रुतोपक्रियया तया  ॥ २.१४९ ॥  
  
ब्राह्मस्य जन्मनः कर्ता  
स्वधर्मस्य च शासिता ।  
बालो ऽपि विप्रो वृद्धस्य  
पिता भवति धर्मतः  ॥ २.१५० ॥  
  
अध्यापयाम् आस पितॄन्  
शिशुर् आङ्गिरसः कविः ।  
पुत्रका इति होवाच  
ज्ञानेन परिगृह्य तान्  ॥ २.१५१ ॥  
  
ते तम् अर्थम् अपृच्छन्त  
देवान् आगत-मन्यवः ।  
देवाश् चैतान् समेत्योचुर्  
न्याय्यं वः शिशुर् उक्तवान्  ॥ २.१५२ ॥  
  
अज्ञो भवति वै बालः  
पिता भवति मन्त्रदः ।  
अज्ञं हि बालम् इत्य् आहुः  
पितेत्य् एव तु मन्त्रदम्  ॥ २.१५३ ॥  
  
न हायनैर् न पलितैर्  
न वित्तेन न बन्धुभिः ।  
ऋषयश् चक्रिरे धर्मं  
यो ऽनूचानः स नो महान्  ॥ २.१५४ ॥  
  
विप्राणां ज्ञानतो ज्यैष्ठ्यं  
क्षत्रियाणां तु वीर्यतः ।  
वैश्यानां धान्यधनतः  
शूद्राणाम् एव जन्मतः  ॥ २.१५५ ॥  
  
न तेन वृद्धो भवति  
येनाऽस्य पलितं शिरः ।  
यो वै युवाप्य् अधीयानस्  
तं देवाः स्थविरं विदुः  ॥ २.१५६ ॥  
  
यथा काष्ठमयो हस्ती  
यथा चर्ममयो मृगः ।  
यश् च विप्रो ऽनधीयानस्  
त्रयस् ते नाम बिभ्रति  ॥ २.१५७ ॥  
  
यथा षण्ढो ऽफलः स्त्रीषु  
यथा गौर् गवि चाऽफला ।  
यथा चाऽज्ञे ऽफलं दानं  
तथा विप्रो ऽनृचो ऽफलः  ॥ २.१५८ ॥  
  
अहिंसयैव भूतानां  
कार्यं श्रेयो ऽनुशासनम् ।  
वाक् चैव मधुरा श्लक्ष्णा  
प्रयोज्या धर्मम् इच्छता  ॥ २.१५९ ॥  
  
यस्य वाङ्-गनसी शुद्धे  
सम्यग्गुप्ते च सर्वदा ।  
स वै सर्वम् अवाप्नोति  
वेदान्तोपगतं फलम्  ॥ २.१६० ॥  
  
नाऽरुन्तुदः स्याद् आर्तो ऽपि  
न परद्रोह-कर्म-धीः ।  
ययास्योद्विजते वाचा  
नाऽलोक्यां ताम् उदीरयेत्  ॥ २.१६१ ॥  
  
सम्मानाद् ब्राह्मणो नित्यम्  
उद्विजेत विषाद् इव ।  
अमृतस्येव चाकाङ्क्षेद्  
अवमानस्य सर्वदा  ॥ २.१६२ ॥  
  
सुखं ह्य् अवमतः शेते  
सुखं च प्रतिबुध्यते ।  
सुखं चरति लोके ऽस्मिन्न्  
अवमन्ता विनश्यति  ॥ २.१६३ ॥  
  
अनेन क्रमयोगेन  
संस्कृतात्मा द्विजः शनैः ।  
गुरौ वसन् सञ्चिनुयाद्  
ब्रह्माधिगमिकं तपः  ॥ २.१६४ ॥  
तपो-विशेषैर् विविधैर्  
व्रतैश् च विधिचोदितैः ।  
वेदः कृत्स्नो ऽधिगन्तव्यः  
स-रहस्यो द्विजन्मना  ॥ २.१६५ ॥  
  
वेदम् एव सदाभ्यस्येत्  
तपस् तप्स्यन् द्विजोत्तमः ।  
वेदाभ्यासो हि विप्रस्य  
तपः परम् इहोच्यते  ॥ २.१६६ ॥  
  
आ हैव स नखाग्रेभ्यः  
परमं तप्यते तपः ।  
यः स्रग्व्य् अपि द्विजो ऽधीते  
स्वाध्यायं शक्तितो ऽन्वहम्  ॥ २.१६७ ॥  
  
यो ऽनधीत्य द्विजो वेदम्  
अन्यत्र कुरुते श्रमम् ।  
स जीवन्न् एव शूद्रत्वम्  
आशु गच्छति सान्वयः  ॥ २.१६८ ॥  
  
मातुर् अग्रे ऽधिजननं  
द्वितीयं मौञ्जिबन्धने ।  
तृतीयं यज्ञदीक्षायां  
द्विजस्य श्रुतिचोदनात्  ॥ २.१६९ ॥  
  
तत्र यद् ब्रह्मजन्माऽस्य  
मौञ्जीबन्धनचिह्नितम् ।  
तत्राऽस्य माता सावित्री  
पिता त्व् आचार्य उच्यते  ॥ २.१७० ॥  
  
वेदप्रदानाद् आचार्यं  
पितरं परिचक्षते ।  
न ह्य् अस्मिन् युज्यते कर्म  
किञ् चिद् आ मौञ्जिबन्धनात्  ॥ २.१७१ ॥  
  
नाऽभिव्याहारयेद् ब्रह्म  
स्वधानिनयनाद् ऋते ।  
शूद्रेण हि समस् तावद्  
यावद् वेदे न जायते  ॥ २.१७२ ॥  
  
कृतोपनयनस्याऽस्य  
व्रतादेशनम् इष्यते ।  
ब्रह्मणो ग्रहणं चैव  
क्रमेण विधि-पूर्वकम्  ॥ २.१७३ ॥  
  
यद्य् अस्य विहितं चर्म  
यत् सूत्रं या च मेखला ।  
यो दण्डो यच् च वसनं  
तत् तद् अस्य व्रतेष्व् अपि  ॥ २.१७४ ॥  
  
सेवेतेमांस् तु नियमान्  
ब्रह्मचारी गुरौ वसन् ।  
सन्नियम्येन्द्रियग्रामं  
तपोवृद्ध्य्-अर्थम् आत्मनः  ॥ २.१७५ ॥  
  
नित्यं स्नात्वा शुचिः कुर्याद्  
देवर्षि-पितृतर्पणम् ।  
देवताभ्यर्चनं चैव  
समिदाधानम् एव च  ॥ २.१७६ ॥  
  
वर्जयेन् मधु मांसं च  
गन्धं माल्यं रसान् स्त्रियः ।  
शुक्तानि यानि सर्वाणि  
प्राणिनां चैव हिंसनम्  ॥ २.१७७ ॥  
  
अभ्यङ्गम् अञ्जनं चाक्ष्णोर्  
उपानच्-छत्रधारणम् ।  
कामं क्रोधं च लोभं च  
नर्तनं गीतवादनम्  ॥ २.१७८ ॥  
द्यूतं च जनवादं च  
परिवादं तथानृतम् ।  
स्त्रीणां च प्रेक्षणालम्भम्  
उपघातं परस्य च (मेधातिथिपाठः - -आलम्भाअव्  ॥ २.१७९ ॥  
  
एकः शयीत सर्वत्र  
न रेतः स्कन्दयेत् क्व चित् ।  
कामाद् धि स्कन्दयन् रेतो  
हिनस्ति व्रतम् आत्मनः  ॥ २.१८० ॥  
  
स्वप्ने सिक्त्वा ब्रह्मचारी  
द्विजः शुक्रम् अकामतः ।  
स्नात्वार्कम् अर्चयित्वा त्रिः  
पुनर् माम् इत्य् ऋचं जपेत्  ॥ २.१८१ ॥  
  
उदकुम्भं सुमनसो  
गोशकृन्-मृत्तिका-कुशान् ।  
आहरेद् यावद् अर्थानि  
भैक्षं चाऽहर्-अहश् चरेत्  ॥ २.१८२ ॥  
  
वेद-यज्ञैर् अहीनानां  
प्रशस्तानां स्वकर्मसु ।  
ब्रह्मचार्य् आहरेद् भैक्षं  
गृहेभ्यः प्रयतो ऽन्वहम्  ॥ २.१८३ ॥  
  
गुरोः कुले न भिक्षेत  
न ज्ञाति-कुल-बन्धुषु ।  
अलाभे त्व् अन्यगेहानां  
पूर्वं पूर्वं विवर्जयेत्  ॥ २.१८४ ॥  
  
सर्वं वापि चरेद् ग्रामं  
पूर्वोक्तानाम् असम्भवे ।  
नियम्य प्रयतो वाचम्  
अभिशस्तांस् तु वर्जयेत्  ॥ २.१८५ ॥  
  
दूराद् आहृत्य समिधः  
सन्निदध्याद् विहायसि ।  
सायमेधातिथिपाठः - प्रातश् च जुहुयात्  
ताभिर् अग्निम् अतन्द्रितः  ॥ २.१८६ ॥  
  
अकृत्वा भैक्षचरणम्  
असमिध्य च पावकं ।  
अनातुरः सप्तरात्रम्  
अवकीर्णिव्रतं चरेत्  ॥ २.१८७ ॥  
  
भैक्षेण वर्तयेन् नित्यं  
नैकान्नादी भवेद् व्रती ।  
भैक्षेण व्रतिनो वृत्तिर्  
उपवास-समा स्मृता  ॥ २.१८८ ॥  
  
व्रतवद् देव-दैवत्ये  
पित्र्ये कर्मण्य् अथ र्षिवत् ।  
कामम् अभ्यर्थितो ऽश्नीयाद्  
व्रतम् अस्य न लुप्यते  ॥ २.१८९ ॥  
  
ब्राह्मणस्यैव कर्मैतद्  
उपदिष्टं मनीषिभिः ।  
राजन्य-वैश्ययोस् त्व् एवं  
नैतत् कर्म विधीयते  ॥ २.१९० ॥  
  
चोदितो गुरुणा नित्यम्  
अप्रचोदित एव वा ।  
कुर्याद् अध्ययने यत्नम्  
आचार्यस्य हितेषु च [मेधातिथिपाठः - अध्ययने योगम्]  ॥ २.१९१ ॥  
  
शरीरं चैव वाचं च  
बुद्धीन्द्रिय-मनांसि च ।  
नियम्य प्राञ्जलिस् तिष्ठेद्  
वीक्षमाणो गुरोर् मुखम्  ॥ २.१९२ ॥  
  
नित्यम् उद्धृत-पाणिः स्यात्  
साध्व्-आचारः सु-संवृतः ।  
आस्यताम् इति चोक्तः सन्न्  
आसीताऽभिमुखं गुरोः  ॥ २.१९३ ॥  
  
हीनान्न-वस्त्र-वेषः स्यात्  
सर्वदा गुरुसन्निधौ ।  
उत्तिष्ठेत् प्रथमं चास्य  
चरमं चैव संविशेत्  ॥ २.१९४ ॥  
  
प्रतिश्रावण-सम्भाषे  
शयानो न समाचरेत् ।  
नासीनो न च भुञ्जानो  
न तिष्ठन् न पराङ्-मुखः  ॥ २.१९५ ॥  
  
आसीनस्य स्थितः कुर्याद्  
अभिगच्छंस् तु तिष्ठतः ।  
प्रत्युद्गम्य त्व् आव्रजतः  
पश्चाद् धावंस् तु धावतः  ॥ २.१९६ ॥  
  
पराङ्-मुखस्याऽभिमुखो  
दूरस्थस्यैत्य चान्तिकम् ।  
प्रणम्य तु शयानस्य  
निदेशे चैव तिष्ठतः  ॥ २.१९७ ॥  
  
नीचं शय्यासनं चास्य  
नित्यं स्याद् गुरुसन्निधौ ।  
गुरोस् तु चक्षुर्विषये  
न यथेष्टासनो भवेत्  ॥ २.१९८ ॥  
  
नोदाहरेद् अस्य नाम  
परोक्षम् अपि केवलम् ।  
न चैवाऽस्यानुकुर्वीत  
गति-भाषित-चेष्टितम्  ॥ २.१९९ ॥  
  
गुरोर् यत्र परिवादो  
निन्दा वापि प्रवर्तते ।  
कर्णौ तत्र पिधातव्यौ  
गन्तव्यं वा ततो ऽन्यतः  ॥ २.२०० ॥  
  
परीवादात् खरो भवति  
श्वा वै भवति निन्दकः ।  
परिभोक्ता कृमिर् भवति  
कीटो भवति मत्सरी  ॥ २.२०१ ॥  
  
दूरस्थो नाऽर्चयेद् एनं  
न क्रुद्धो नाऽन्तिके स्त्रियाः ।  
यानासनस्थश् चैवैनम्  
अवरुह्याऽभिवादयेत्  ॥ २.२०२ ॥  
  
प्रतिवाते ऽनुवाते च  
नासीत गुरुणा सह [मेधातिथिपाठः - प्रतिवातानुवाते] ।  
असंश्रवे चैव गुरोर्  
न किं चिद् अपि कीर्तयेत्  ॥ २.२०३ ॥  
  
गो-ऽश्वोष्ट्र-यान-प्रासाद-  
प्रस्तरेषु कटेषु च ।  
आसीत गुरुणा सार्धं  
शिला-फलक-नौषु च  ॥ २.२०४ ॥  
  
गुरोर् गुरौ सन्निहिते  
गुरुवद् वृत्तिम् आचरेत् ।  
न चाऽनिसृष्टो गुरुणा  
स्वान् गुरून् अभिवादयेत्  ॥ २.२०५ ॥  
  
विद्यागुरुष्व् एवम् एव  
नित्या वृत्तिः स्वयोनिषु ।  
प्रतिषेधत्सु चाऽधर्माद्  
धितं चोपदिशत्स्व् अपि  ॥ २.२०६ ॥  
  
श्रेयःसु गुरुवद् वृत्तिं  
नित्यम् एव समाचरेत् ।  
गुरुपुत्रेषु चार्येषु  
गुरोश् चैव स्वबन्धुषु [मेधातिथिपाठः - गुरुपुत्रे तथाचार्ये]  ॥ २.२०७ ॥  
  
बालः समान-जन्मा वा  
शिष्यो वा यज्ञकर्मणि ।  
अध्यापयन् गुरुसुतो  
गुरुवन् मानम् अर्हति  ॥ २.२०८ ॥  
  
उत्सादनं च गात्राणां  
स्नापनोच्छिष्टभोजने ।  
न कुर्याद् गुरुपुत्रस्य  
पादयोश् चाऽवनेजनम्  ॥ २.२०९ ॥  
  
गुरुवत् प्रतिपूज्याः स्युः  
स-वर्णा गुरुयोषितः ।  
असवर्णास् तु सम्पूज्याः  
प्रत्युत्थानाभिवादनैः  ॥ २.२१० ॥  
  
अभ्यञ्जनं स्नापनं च  
गात्रोत्सादनम् एव च ।  
गुरुपत्न्या न कार्याणि  
केशानां च प्रसाधनम्  ॥ २.२११ ॥  
  
गुरुपत्नी तु युवतिर्  
नाऽभिवाद्येह पादयोः ।  
पूर्णविंशतिवर्षेण  
गुण-दोषौ विजानता  ॥ २.२१२ ॥  
  
स्वभाव एष नारीणां  
नराणाम् इह दूषणम् ।  
अतो ऽर्थान् न प्रमाद्यन्ति  
प्रमदासु विपश्चितः  ॥ २.२१३ ॥  
  
अविद्वांसम् अलं लोके  
विद्वांसम् अपि वा पुनः ।  
प्रमदा ह्य् उत्पथं नेतुं  
काम-क्रोधवशानुगम्  ॥ २.२१४ ॥  
  
मात्रा स्वस्रा दुहित्रा वा  
न विविक्तासनो भवेत् ।  
बलवान् इन्द्रियग्रामो  
विद्वांसम् अपि कर्षति  ॥ २.२१५ ॥  
  
कामं तु गुरुपत्नीनां  
युवतीनां युवा भुवि ।  
विधिवद् वन्दनं कुर्याद्  
असाव् अहम् इति ब्रुवन्  ॥ २.२१६ ॥  
  
विप्रोष्य पादग्रहणम्  
अन्वहं चाऽभिवादनम् ।  
गुरुदारेषु कुर्वीत  
सतां धर्मम् अनुस्मरन्  ॥ २.२१७ ॥  
  
यथा खनन् खनित्रेण  
नरो वार्य् अधिगच्छति ।  
तथा गुरुगतां विद्यां  
शुश्रूषुर् अधिगच्छति  ॥ २.२१८ ॥  
  
मुण्डो वा जटिलो वा स्याद्  
अथ वा स्याच् छिखा-जटः ।  
नैनं ग्रामे ऽभिनिम्लोचेत्  
सूर्यो नाऽभ्युदियात् क्व चित्  ॥ २.२१९ ॥  
  
तं चेद् अभ्युदियात् सूर्यः  
शयानं कामचारतः ।  
निम्लोचेद् वाप्य् अविज्ञानाज्  
जपन्न् उपवसेद् दिनम्  ॥ २.२२० ॥  
  
सूर्येण ह्य् अभिनिर्मुक्तः  
शयानो ऽभ्युदितश् च यः [मेधातिथिपाठः - अभिनिम्लुक्तः] ।  
प्रायश्चित्तम् अकुर्वाणो  
युक्तः स्यान् महतैनसा  ॥ २.२२१ ॥  
  
आचम्य प्रयतो नित्यम्  
उभे सन्ध्ये समाहितः ।  
शुचौ देशे जपञ् जप्यम्  
उपासीत यथाविधि  ॥ २.२२२ ॥  
  
यदि स्त्री यद्य् अवरजः  
श्रेयः किं चित् समाचरेत् ।  
तत् सर्वम् आचरेद् युक्तो  
यत्र चाऽस्य रमेन् मनः  ॥ २.२२३ ॥  
  
धर्मार्थाव् उच्यते श्रेयः  
कामार्थौ धर्म एव च ।  
अर्थ एवेह वा श्रेयस्  
त्रिवर्ग इति तु स्थितिः  ॥ २.२२४ ॥  
  
आचार्यश् च पिता चैव  
माता भ्राता च पूर्वजः ।  
नार्तेनाऽप्य् अवमन्तव्या  
ब्राह्मणेन विशेषतः  ॥ २.२२५ ॥  
  
आचार्यो ब्रह्मणो मूर्तिः  
पिता मूर्तिः प्रजापतेः ।  
माता पृथिव्या मूर्तिस् तु  
भ्राता स्वो मूर्तिर् आत्मनः  ॥ २.२२६ ॥  
  
यं माता-पितरौ क्लेशं  
सहेते सम्भवे नृणाम् ।  
न तस्य निष्कृतिः शक्या  
कर्तुं वर्षशतैर् अपि  ॥ २.२२७ ॥  
  
तयोर् नित्यं प्रियं कुर्याद्  
आचार्यस्य च सर्वदा ।  
तेष्व् एव त्रिषु तुष्टेषु  
तपः सर्वं समाप्यते  ॥ २.२२८ ॥  
  
तेषां त्रयाणां शुश्रूषा  
परमं तप उच्यते ।  
न तैर् अनभ्यनुज्ञातो  
धर्मम् अन्यं समाचरेत्  ॥ २.२२९ ॥  
  
त एव हि त्रयो लोकास्  
त एव त्रय आश्रमाः ।  
त एव हि त्रयो वेदास्  
त एवोक्तास् त्रयो ऽग्नयः  ॥ २.२३० ॥  
  
पिता वै गार्हपत्यो ऽग्निर्  
माताग्निर् दक्षिणः स्मृतः ।  
गुरुर् आहवनीयस् तु  
साग्नित्रेता गरीयसी  ॥ २.२३१ ॥  
  
त्रिष्व् अप्रमाद्यन्न् एतेषु  
त्रीन् लोकान् विजयेद् गृही ।  
दीप्यमानः स्ववपुषा  
देववद् दिवि मोदते  ॥ २.२३२ ॥  
  
इमं लोकं मातृभक्त्या  
पितृभक्त्या तु मध्यमम् ।  
गुरुशुश्रूषया त्व् एवं  
ब्रह्मलोकं समश्नुते  ॥ २.२३३ ॥  
  
सर्वे तस्यादृता धर्मा  
यस्यैते त्रय आदृताः ।  
अनादृतास् तु यस्यैते  
सर्वास् तस्याऽफलाः क्रियाः  ॥ २.२३४ ॥  
  
यावत् त्रयस् ते जीवेयुस्  
तावन् नाऽन्यं समाचरेत् ।  
तेष्व् एव नित्यं शुश्रूषां  
कुर्यात् प्रियहिते रतः  ॥ २.२३५ ॥  
  
तेषाम् अनुपरोधेन  
पारत्र्यं यद् यद् आचरेत् ।  
तत् तन् निवेदयेत् तेभ्यो  
मनो-वचन-कर्मभिः  ॥ २.२३६ ॥  
  
त्रिष्व् एतेष्व् इतिकृत्यं हि  
पुरुषस्य समाप्यते ।  
एष धर्मः परः साक्षाद्  
उपधर्मो ऽन्य उच्यते  ॥ २.२३७ ॥  
  
श्रद्दधानः शुभां विद्याम्  
आददीताऽवराद् अपि ।  
अन्याद् अपि परं धर्मं  
स्त्रीरत्नं दुष्कुलाद् अपि  ॥ २.२३८ ॥  
  
विषाद् अप्य् अमृतं ग्राह्यं  
बालाद् अपि सुभाषितम् ।  
अमित्राद् अपि सद्वृत्तम्  
अमेध्याद् अपि काञ्चनम्  ॥ २.२३९ ॥  
  
स्त्रियो रत्नान्य् अथो विद्या  
धर्मः शौचं सुभाषितम् ।  
विविधानि च शील्पानि  
समादेयानि सर्वतः  ॥ २.२४० ॥  
  
अब्राह्मणाद् अध्यायनम्  
आपत्काले विधीयते ।  
अनुव्रज्या च शुश्रूषा  
यावद् अध्यायनं गुरोः  ॥ २.२४१ ॥  
  
नाऽब्राह्मणे गुरौ शिष्यो  
वासम् आत्यन्तिकं वसेत् ।  
ब्राह्मणे वाननूचाने  
काङ्क्षन् गतिम् अनुत्तमाम्  ॥ २.२४२ ॥  
  
यदि त्व् आत्यन्तिकं वासं  
रोचयेत गुरोः कुले ।  
युक्तः परिचरेद् एनम्  
आ शरीरविमोक्षणात्  ॥ २.२४३ ॥  
  
आ समाप्तेः शरीरस्य  
यस् तु शुश्रूषते गुरुम् ।  
स गच्छत्य् अञ्जसा विप्रो  
ब्रह्मणः सद्म शाश्वतम्  ॥ २.२४४ ॥  
  
न पूर्वं गुरवे किं चिद्  
उपकुर्वीत धर्मवित् ।  
स्नास्यंस् तु गुरुणाज्ञप्तः  
शक्त्या गुर्व्-अर्थम् आहरेत्  ॥ २.२४५ ॥  
  
क्षेत्रं हिरण्यं गाम् अश्वं  
छत्रोपानहम् आसनम् [मेधातिथिपाठः - छत्रोपानहम् अन्ततः] ।  
धान्यं शाकं च वासांसि  
गुरवे प्रीतिम् आवहेत् [मेधातिथिपाठः - धान्यं वासांसि शाकं वा  
गुरवे प्रीतिम् आहरन्  ॥ २.२४६ ॥  
  
आचार्ये तु खलु प्रेते  
गुरुपुत्रे गुणान्विते ।  
गुरुदारे सपिण्डे वा  
गुरुवद् वृत्तिम् आचरेत्  ॥ २.२४७ ॥  
  
एतेष्व् अविद्यमानेषु  
स्थानासन-विहारवान् ।  
प्रयुञ्जानो ऽग्निशुश्रूषां  
साधयेद् देहम् आत्मनः  ॥ २.२४८ ॥  
  
एवं चरति यो विप्रो  
ब्रह्मचर्यम् अविप्लुतः ।  
स गच्छत्य् उत्तमस्थानं  
न चेह जायते पुनः  ॥ २.२४९ ॥  

## ०३
षट्त्रिंशद्-आब्दिकं चर्यं  
गुरौ त्रैवेदिकं व्रतम् ।  
तदर्धिकं पादिकं वा  
ग्रहणान्तिकम् एव वा  ॥ ३.१ ॥  
  
वेदान् अधीत्य वेदौ वा  
वेदं वापि यथाक्रमम् ।  
अविप्लुत-ब्रह्मचर्यो  
गृहस्थाश्रमम् आवसेत्  ॥ ३.२ ॥  
  
तं प्रतीतं स्वधर्मेण  
ब्रह्मदायहरं पितुः ।  
स्रग्विणं तल्प आसीनम्  
अर्हयेत् प्रथमं गवा  ॥ ३.३ ॥  
  
गुरुणानुमतः स्नात्वा  
समावृत्तो यथाविधि ।  
उद्वहेत द्विजो भार्यां  
स-वर्णां लक्षणान्विताम्  ॥ ३.४ ॥  
  
असपिण्डा च या मातुर्  
असगोत्रा च या पितुः ।  
सा प्रशस्ता द्विजातीनां  
दारकर्मणि मैथुने [मेधातिथिपाठः - अ-मैथिनी]  ॥ ३.५ ॥  
  
महान्त्य् अपि समृद्धानि  
गो-ऽजावि-धन-धान्यतः ।  
स्त्रीसम्बन्धे दशैतानि  
कुलानि परिवर्जयेत्  ॥ ३.६ ॥  
  
हीन-क्रियं निष्-पुरुषं  
निश्-छन्दो रोमशार्शसम् ।  
क्षयामयाव्य्-अपस्मारि-  
श्वित्रि-कुष्ठि-कुलानि च  ॥ ३.७ ॥  
  
नोद्वहेत् कपिलां कन्यां  
नाऽधिकाङ्गीं न रोगिणीम् ।  
नाऽलोमिकां नाऽति-लोमां  
न वाचाटां न पिङ्गलाम् [मेधातिथिपाठः - वाचालां]  ॥ ३.८ ॥  
  
न र्क्ष-वृक्ष-नदी-नाम्नीं  
नाऽन्त्य-पर्वत-नामिकाम् ।  
न पक्ष्य्-अहि-प्रेष्य-नाम्नीं  
न च भीषन-नामिकाम्  ॥ ३.९ ॥  
  
अव्यङ्गाङ्गीं सौम्य-नाम्नीं  
हंस-वारण-गामिनीम् ।  
तनुलोम-केश-दशनां  
मृद्व्-अङ्गीम् उद्वहेत् स्त्रियम्  ॥ ३.१० ॥  
  
यस्यास् तु न भवेद् भ्राता  
न विज्ञायेत वा पिता [मेधातिथिपाठः - वै(वा पिता] ।  
नोपयच्छेत तां प्राज्ञः  
पुत्रिकाधर्मशङ्कया  ॥ ३.११ ॥  
  
सवर्णाग्रे द्विजातीनां  
प्रशस्ता दारकर्मणि ।  
कामतस् तु प्रवृत्तानाम्  
इमाः स्युः क्रमशो ऽवराः  ॥ ३.१२ ॥  
  
शूद्रैव भार्या शूद्रस्य  
सा च स्वा च विशः स्मृते ।  
ते च स्वा चैव राज्ञश् च  
ताश् च स्वा चाऽग्र-जन्मनः  ॥ ३.१३ ॥  
  
न ब्राह्मण-क्षत्रिययोर्  
आपद्य् अपि हि तिष्ठतोः ।  
कस्मिंश् चिद् अपि वृत्तान्ते  
शूद्रा भार्योपदिश्यते  ॥ ३.१४ ॥  
  
हीनजाति-स्त्रियं मोहाद्  
उद्वहन्तो द्विजातयः ।  
कुलान्य् एव नयन्त्य् आशु  
स-सन्तानानि शूद्रताम्  ॥ ३.१५ ॥  
  
शूद्रावेदी पतत्य् अत्रेर्  
उतथ्यतनयस्य च ।  
शौनकस्य सुतोत्पत्त्या  
तद्-अपत्यतया भृगोः  ॥ ३.१६ ॥  
  
शूद्रां शयनम् आरोप्य  
ब्राह्मणो यात्य् अधोगतिम् ।  
जनयित्वा सुतं तस्यां  
ब्राह्मण्याद् एव हीयते  ॥ ३.१७ ॥  
  
दैव-पित्र्यातिथेयानि  
तत्-प्रधानानि यस्य तु ।  
नाऽश्नन्ति पितृ-देवास् तन्  
न च स्वर्गं स गच्छति  ॥ ३.१८ ॥  
  
वृषलीफेन-पीतस्य  
निःश्वासोपहतस्य च ।  
तस्यां चैव प्रसूतस्य  
निष्कृतिर् न विधीयते  ॥ ३.१९ ॥  
  
चतुर्णाम् अपि वर्णानं  
प्रेत्य चेह हिताहितान् ।  
अष्टाव् इमान् समासेन  
स्त्रीविवाहान् निबोधत  ॥ ३.२० ॥  
  
ब्राह्मो दैवस् तथैवार्षः  
प्राजापत्यस् तथासुरः ।  
गान्धर्वो राक्षसश् चैव  
पैशाचश् चाऽष्टमो ऽधमः  ॥ ३.२१ ॥  
  
यो यस्य धर्म्यो वर्णस्य  
गुण-दोषौ च यस्य यौ ।  
तद् वः सर्वं प्रवक्ष्यामि  
प्रसवे च गुणागुणान्  ॥ ३.२२ ॥  
  
षड् आनुपूर्व्या विप्रस्य  
क्षत्रस्य चतुरो ऽवरान् ।  
विट्-शूद्रयोस् तु तान् एव  
विद्याद् धर्म्यान् अराक्षसान् [मेधातिथिपाठः - धर्म्यान् न राक्षसान्]  ॥ ३.२३ ॥  
  
चतुरो ब्राह्मणस्याद्यान्  
प्रशस्तान् कवयो विदुः ।  
राक्षसं क्षत्रियस्यैकम्  
आसुरं वैश्य-शूद्रयोः  ॥ ३.२४ ॥  
  
पञ्चानां तु त्रयो धर्म्या  
द्वाव् अधर्म्यौ स्मृताव् इह ।  
पैशाचश् चाऽसुरश् चैव  
न कर्तव्यौ कदा चन  ॥ ३.२५ ॥  
  
पृथक् पृथग् वा मिश्रौ वा  
विवाहौ पूर्वचोदितौ ।  
गान्धर्वो राक्षसश् चैव  
धर्म्यौ क्षत्रस्य तौ स्मृतौ  ॥ ३.२६ ॥  
  
आच्छाद्य चाऽर्चयित्वा च  
श्रुत-शीलवते स्वयम् ।  
आहूय दानं कन्याया  
ब्राह्मो धर्मः प्रकीर्तितः  ॥ ३.२७ ॥  
  
यज्ञे तु वितते सम्यग्  
ऋत्विजे कर्म कुर्वते ।  
अलङ्कृत्य सुतादानं  
दैवं धर्मं प्रचक्षते  ॥ ३.२८ ॥  
  
एकं गोमिथुनं द्वे वा  
वराद् आदाय धर्मतः ।  
कन्याप्रदानं विधिवद्  
आर्षो धर्मः स उच्यते  ॥ ३.२९ ॥  
  
सहोभौ चरतां धर्मम्  
इति वाचानुभाष्य च ।  
कन्याप्रदानम् अभ्यर्च्य  
प्राजापत्यो विधिः स्मृतः  ॥ ३.३० ॥  
  
ज्ञातिभ्यो द्रविणं दत्त्वा  
कन्यायै चैव शक्तितः ।  
कन्याप्रदानं स्वाच्छन्द्याद्  
आसुरो धर्म उच्यते  ॥ ३.३१ ॥  
  
इच्छयान्योन्यसंयोगः  
कन्यायाश् च वरस्य च ।  
गान्धर्वः स तु विज्ञेयो  
मैथुन्यः काम-सम्भवः  ॥ ३.३२ ॥  
  
हत्वा छित्त्वा च भित्त्वा च  
क्रोशन्तीं रुदन्तीं गृहात् ।  
प्रसह्य कन्याहरणं  
राक्षसो विधिर् उच्यते  ॥ ३.३३ ॥  
  
सुप्तां मत्तां प्रमत्तां वा  
रहो यत्रोपगच्छति ।  
स पापिष्ठो विवाहानां  
पैशाचश् चाऽष्टमो ऽधमः [मेधातिथिपाठः - पैशाचः प्रथितो  
ऽधमः]  ॥ ३.३४ ॥  
  
अद्भिर् एव द्विजाग्र्याणां  
कन्यादानं विशिष्यते ।  
इतरेषां तु वर्णानाम्  
इतरेतरकाम्यया  ॥ ३.३५ ॥  
  
यो यस्यैषां विवाहानां  
मनुना कीर्तितो गुणः ।  
सर्वं शृणुत तं विप्राः  
सर्वं कीर्तयतो मम [मेधातिथिपाठः - सम्यक् कीर्तयतो]  ॥ ३.३६ ॥  
  
दश पूर्वान् परान् वंश्यान्  
आत्मानं चैकविंशकम् ।  
ब्राह्मीपुत्रः सुकृतकृन्  
मोचयत्य् एनसः पितॄन्  ॥ ३.३७ ॥  
  
दैवोढाजः सुतश् चैव  
सप्त सप्त परावरान् ।  
आर्षोढाजः सुतस् त्रींस् त्रीन्  
षट् षट् कायोढजः सुतः  ॥ ३.३८ ॥  
  
ब्राह्मादिषु विवाहेषु  
चतुर्ष्व् एवाऽनुपूर्वशः ।  
ब्रह्मवर्चस्विनः पुत्रा  
जायन्ते शिष्टसम्मताः [मेधातिथिपाठः - ब्रह्मवर्चसिनः]  ॥ ३.३९ ॥  
  
रूप-सत्त्व-गुणोपेता  
धनवन्तो यशस्विनः ।  
पर्याप्त-भोगा धर्मिष्ठा  
जीवन्ति च शतं समाः  ॥ ३.४० ॥  
  
इतरेषु तु शिष्टेषु  
नृशंसानृतवादिनः ।  
जायन्ते दुर्विवाहेषु  
ब्रह्म-धर्म-द्विषः सुताः  ॥ ३.४१ ॥  
  
अनिन्दितैः स्त्रीविवाहैर्  
अनिन्द्या भवति प्रजा ।  
निन्दितैर् निन्दिता नॄणां  
तस्मान् निन्द्यान् विवर्जयेत्  ॥ ३.४२ ॥  
  
पाणिग्रहणसंस्कारः  
स-वर्णासूपदिश्यते ।  
असवर्णास्व् अयं ज्ञेयो  
विधिर् उद्वाहकर्मणि  ॥ ३.४३ ॥  
  
शरः क्षत्रियया ग्राह्यः  
प्रतोदो वैश्यकन्यया ।  
वसनस्य दशा ग्राह्या  
शूद्रयोत्कृष्टवेदने  ॥ ३.४४ ॥  
  
ऋतुकालाभिगामी स्यात्  
स्वदारनिरतः सदा ।  
पर्ववर्जं व्रजेच् चैनां  
तद्-व्रतो रतिकाम्यया  ॥ ३.४५ ॥  
  
ऋतुः स्वाभाविकः स्त्रीणां  
रात्रयः षोडश स्मृताः ।  
चतुर्भिर् इतरैः सार्धम्  
अहोभिः सद्विगर्हितैः  ॥ ३.४६ ॥  
  
तासाम् आद्याश् चतस्रस् तु  
निन्दितैकादशी च या ।  
त्रयोदशी च शेषास् तु  
प्रशस्ता दशरात्रयः  ॥ ३.४७ ॥  
  
युग्मासु पुत्रा जायन्ते  
स्त्रियो ऽयुग्मासु रात्रिषु ।  
तस्माद् युग्मासु पुत्रार्थी  
संविशेद् आर्तवे स्त्रियम्  ॥ ३.४८ ॥  
  
पुमान् पुंसो ऽधिके शुक्रे  
स्त्री भवत्य् अधिके स्त्रियाः ।  
समे ऽपुमान् पुं स्त्रियौ वा  
क्षीणे ऽल्पे च विपर्ययः  ॥ ३.४९ ॥  
  
निन्द्यास्व् अष्टासु चाऽन्यासु  
स्त्रियो रात्रिषु वर्जयन् ।  
ब्रह्मचार्य् एव भवति  
यत्र तत्राश्रमे वसन्  ॥ ३.५० ॥  
  
न कन्यायाः पिता विद्वान्  
गृह्णीयाच् छुल्कम् अण्व् अपि ।  
गृह्णञ् शुल्कं हि लोभेन  
स्यान् नरो ऽपत्यविक्रयी  ॥ ३.५१ ॥  
  
स्त्रीधनानि तु ये मोहाद्  
उपजीवन्ति बान्धवाः ।  
नारी यानानि वस्त्रं वा  
ते पापा यान्त्य् अधोगतिम्  ॥ ३.५२ ॥  
  
आर्षे गोमिथुनं शुल्कं  
के चिद् आहुर् मृषैव तत् ।  
अल्पो ऽप्य् एवं महान् वापि  
विक्रयस् तावद् एव सः [मेधातिथिपाठः - तावान् एव स विक्रयः]  ॥ ३.५३ ॥  
  
यासां नाददते शुल्कं  
ज्ञातयो न स विक्रयः ।  
अर्हणं तत् कुमारीणाम्  
आनृशंस्यं च केवलम् [मेधातिथिपाठः - न केवलम्]  ॥ ३.५४ ॥  
  
पितृभिर् भ्रातृभिश् चैताः  
पतिभिर् देवरैस् तथा ।  
पूज्या भूषयितव्याश् च  
बहुकल्याणम् ईप्सुभिः  ॥ ३.५५ ॥  
  
यत्र नार्यस् तु पूज्यन्ते  
रमन्ते तत्र देवताः ।  
यत्रैतास् तु न पूज्यन्ते  
सर्वास् तत्राऽफलाः क्रियाः  ॥ ३.५६ ॥  
  
[ ड़ोल्लोwइन्ग् तेन् वेर्सेस् अरे मिस्सिन्ग् इन् मेधातिथिपाठः - ]  
  
शोचन्ति जामयो यत्र  
विनश्यत्य् आशु तत् कुलम् [नोत् इन् म्] ।  
न शोचन्ति तु यत्रैता  
वर्धते तद् धि सर्वदा [नोत् इन् म्]  ॥ ३.५७ ॥  
  
जामयो यानि गेहानि  
शपन्त्य् अप्रतिपूजिताः [नोत् इन् म्] ।  
तानि कृत्याहतानीव  
विनश्यन्ति समन्ततः [नोत् इन् म्]  ॥ ३.५८ ॥  
  
तस्माद् एताः सदा पूज्या  
भूषणाच्छादनाशनैः [नोत् इन् म्] ।  
भूति-कामैर् नरैर् नित्यं  
सत्करेषूत्सवेषु च [नोत् इन् म्]  ॥ ३.५९ ॥  
  
सन्तुष्टो भार्यया भर्ता  
भर्त्रा भार्या तथैव च [नोत् इन् म्] ।  
यस्मिन्न् एव कुले नित्यं  
कल्याणं तत्र वै ध्रुवम् [नोत् इन् म्]  ॥ ३.६० ॥  
  
यदि हि स्त्री न रोचेत  
पुमांसं न प्रमोदयेत् [नोत् इन् म्] ।  
अप्रमोदात् पुनः पुंसः  
प्रजनं न प्रवर्तते [नोत् इन् म्]  ॥ ३.६१ ॥  
  
स्त्रियां तु रोचमानायां  
सर्वं तद् रोचते कुलं [नोत् इन् म्] ।  
तस्यां त्व् अरोचमानायां  
सर्वम् एव न रोचते  ॥ ३.६२ ॥  
  
कु-विवाहैः क्रिया-लोपैर्  
वेदानध्ययनेन च [नोत् इन् म्] ।  
कुलान्य् अकुलतां यान्ति  
ब्राह्मणातिक्रमेण च [नोत् इन् म्]  ॥ ३.६३ ॥  
  
शिल्पेन व्यवहारेण  
शूद्रापत्यैश् च केवलैः [नोत् इन् म्] ।  
गोभिर् अश्वैश् च यानैश् च  
कृष्या राजोपसेवया [नोत् इन् म्]  ॥ ३.६४ ॥  
  
अयाज्ययाजनैश् चैव  
नास्तिक्येन च कर्मणाम् [नोत् इन् म्] ।  
कुलान्य् आशु विनश्यन्ति  
यानि हीनानि मन्त्रतः [नोत् इन् म्]  ॥ ३.६५ ॥  
  
मन्त्रतस् तु समृद्धानि  
कुलान्य् अल्प-धनान्य् अपि [नोत् इन् म्] ।  
कुलसङ्ख्यां च गच्छन्ति  
कर्षन्ति च महद् यशः [नोत् इन् म्]  ॥ ३.६६ ॥  

[हेरेअड़्तेर् म्ऽस् नुम्बेर् इस् "-१०"]  
  
वैवाहिके ऽग्नौ कुर्वीत  
गृह्यं कर्म यथाविधि ।  
पञ्चयज्ञविधानं च  
पक्तिं चाऽन्वाहिकीं गृही  ॥ ३.६७ [५७ मेधातिथिपाठे] ॥  
  
पञ्च सूना गृहस्थस्य  
चुल्ली पेषण्य् उपस्करः ।  
कण्डनी चोदकुम्भश् च  
बध्यते यास् तु वाहयन् [मेधातिथिपाठः - वध्यते]  ॥ ३.६८ [५८ मेधातिथिपाठे] ॥  
  
तासां क्रमेण सर्वासां  
निष्कृत्यर्थं महर्षिभिः ।  
पञ्च कॢप्ता महायज्ञाः  
प्रत्यहं गृहमेधिनाम्  ॥ ३.६९ [५९ मेधातिथिपाठे] ॥  
  
अध्यापनं ब्रह्मयज्ञः  
पितृयज्ञस् तु तर्पणम् ।  
होमो दैवो बलिर् भौतो  
नृयज्ञो ऽतिथिपूजनम्  ॥ ३.७० [६० मेधातिथिपाठे] ॥  
  
पञ्चैतान् यो महाअयज्ञान्  
न हापयति शक्तितः ।  
स गृहे ऽपि वसन् नित्यं  
सूनादोषैर् न लिप्यते  ॥ ३.७१ [६१ मेधातिथिपाठे] ॥  
  
देवतातिथि-भृत्यानां  
पितॄणाम् आत्मनश् च यः ।  
न निर्वपति पञ्चानाम्  
उच्छ्वसन् न स जीवति  ॥ ३.७२ [६२ मेधातिथिपाठे] ॥  
  
अहुतं च हुतं चैव  
तथा प्रहुतम् एव च ।  
ब्राह्म्यं हुतं प्राशितं च  
पञ्चयज्ञान् प्रचक्षते  ॥ ३.७३ [६३ मेधातिथिपाठे] ॥  
  
जपो ऽहुतो हुतो होमः  
प्रहुतो भौतिको बलिः ।  
ब्राह्म्यं हुतं द्विजाग्र्यार्चा  
प्राशितं पितृतर्पणम्  ॥ ३.७४ [६४ मेधातिथिपाठे] ॥  
  
स्वाध्याये नित्ययुक्तः स्याद्  
दैवे चैवेह कर्मणि ।  
दैवकर्मणि युक्तो हि  
बिभर्तीदं चराचरम्  ॥ ३.७५ [६५ मेधातिथिपाठे] ॥  
  
अग्नौ प्रास्ताहुतिः सम्यग्  
आदित्यम् उपतिष्ठते ।  
आदित्याज् जायते वृष्टिर्  
वृष्टेर् अन्नं ततः प्रजाः  ॥ ३.७६ [६६ मेधातिथिपाठे] ॥  
  
यथा वायुं समाश्रित्य  
वर्तन्ते सर्वजन्तवः [मेधातिथिपाठः - सर्वे जीवन्ति जन्तवः] ।  
तथा गृहस्थम् आश्रित्य  
वर्तन्ते सर्व आश्रमाः [मेधातिथिपाठः - वर्तन्त इतराश्रमः]  ॥ ३.७७ [६७ मेधातिथिपाठे] ॥  
  
यस्मात् त्रयो ऽप्य् आश्रमिणो  
ज्ञानेनाऽन्नेन चाऽन्वहम् ।  
गृहस्थेनैव धार्यन्ते  
तस्माज् ज्येष्ठाश्रमो गृही [क्:गृहम्]  ॥ ३.७८ [६८ मेधातिथिपाठे] ॥  
  
स सन्धार्यः प्रयत्नेन  
स्वर्गम् अक्षयम् इच्छता ।  
सुखं चेहेच्छतात्यन्तं  
यो ऽधार्यो दुर्बलेन्द्रियैः  ॥ ३.७९ [६९ मेधातिथिपाठे] ॥  
  
ऋषयः पितरो देवा  
भूतान्य् अतिथयस् तथा ।  
आशासते कुटुम्बिभ्यस्  
तेभ्यः कार्यं विजानता  ॥ ३.८० [७० मेधातिथिपाठे] ॥  
  
स्वाध्यायेनाऽर्चयेत र्षीन्  
होमैर् देवान् यथाविधि ।  
पितॄञ् श्राद्धैश् च नॄन् अन्नैर्  
भूतानि बलिकर्मणा  ॥ ३.८१ [७१ मेधातिथिपाठे] ॥  
  
कुर्याद् अहर्-अहः श्राद्धम्  
अन्नाद्येनोदकेन वा [मेधातिथिपाठः - दद्याद् अहर्-अहः] ।  
पयो-मूल-फलैर् वापि  
पितृभ्यः प्रीतिम् आवहन्  ॥ ३.८२ [७२ मेधातिथिपाठे] ॥  
  
एकम् अप्य् आशयेद् विप्रं  
पित्र्-अर्थे पाञ्चयज्ञिके [मेधातिथिपाठः - पित्र्-अर्थं] ।  
न चैवाऽत्राशयेत् किं चिद्  
वैश्वदेवं प्रति द्विजम्  ॥ ३.८३ [७३ मेधातिथिपाठे] ॥  
  
वैश्वदेवस्य सिद्धस्य  
गृह्ये ऽग्नौ विधिपूर्वकम् ।  
आभ्यः कुर्याद् देवताभ्यो  
ब्राह्मणो होमम् अन्वहम्  ॥ ३.८४ [७४ मेधातिथिपाठे] ॥  
  
अग्नेः सोमस्य चैवादौ  
तयोश् चैव समस्तयोः ।  
विश्वेभ्यश् चैव देवेभ्यो  
धन्वन्तरय एव च  ॥ ३.८५ [७५ मेधातिथिपाठे] ॥  
  
कुह्वै चैवाऽनुमत्यै च  
प्रजापतय एव च ।  
सह द्यावापृथिव्योश् च  
तथा स्विष्टकृते ऽन्ततः  ॥ ३.८६ [७६ मेधातिथिपाठे] ॥  
  
एवं सम्यग्ग् हविर् हुत्वा  
सर्वदिक्षु प्रदक्षिणम् ।  
इन्द्रान्तकाप्पतीन्दुभ्यः  
सानुगेभ्यो बलिं हरेत्  ॥ ३.८७ [७७ मेधातिथिपाठे] ॥  
  
मरुद्भ्य इति तु द्वारि  
क्षिपेद् अप्स्व् अद्भ्य इत्य् अपि ।  
वनस्पतिभ्य इत्य् एवं  
मुसलोलूखले हरेत्  ॥ ३.८८ [७८ मेधातिथिपाठे] ॥  
  
उच्छीर्षके श्रियै कुर्याद्  
भद्रकाल्यै च पादतः ।  
ब्रह्म-वास्तोष्पतिभ्यां तु  
वास्तुमध्ये बलिं हरेत्  ॥ ३.८९ [७९ मेधातिथिपाठे] ॥  
  
विश्वेभ्यश् चैव देवेभ्यो  
बलिम् आकाश उत्क्षिपेत् ।  
दिवाचरेभ्यो भूतेभ्यो  
नक्तञ्चारिभ्य एव च  ॥ ३.९० [८० मेधातिथिपाठे] ॥  
  
पृष्ठवास्तुनि कुर्वीत  
बलिं सर्वात्मभूतये [मेधातिथिपाठः - सर्वान्नभूतये] ।  
पितृभ्यो बलिशेषं तु  
सर्वं दक्षिणतो हरेत्  ॥ ३.९१ [८१ मेधातिथिपाठे] ॥  
  
शूनां च पतितानां च  
श्वपचां पाप-रोगिणाम् ।  
वयसानां कृमीणां च  
शनकैर् निर्वपेद् भुवि [मेधातिथिपाठः - वयसां च]  ॥ ३.९२ [८२ मेधातिथिपाठे] ॥  
  
एवं यः सर्वभूतानि  
ब्राह्मणो नित्यम् अर्चति ।  
स गच्छति परं स्थानं  
तेजोमूर्तिः पथा र्जुना  ॥ ३.९३ [८३ मेधातिथिपाठे] ॥  
  
कृत्वैतद् बलिकर्मैवम्  
अतिथिं पूर्वम् आशयेत् ।  
भिक्षां च भिक्षवे दद्याद्  
विधिवद् ब्रह्मचारिणे  ॥ ३.९४ [८४ मेधातिथिपाठे] ॥  
  
यत् पुण्यफलम् आप्नोति  
गां दत्त्वा विधिवद् गुरोः ।  
तत् पुण्यफलम् आप्नोति  
भिक्षां दत्त्वा द्विजो गृही  ॥ ३.९५ [८५ मेधातिथिपाठे] ॥  
  
भिक्षाम् अप्य् उदपात्रं वा  
सत्कृत्य विधिपूर्वकम् ।  
वेदतत्त्वार्थविदुषे  
ब्राह्मणायोपपादयेत्  ॥ ३.९६ [८६ मेधातिथिपाठे] ॥  
  
नश्यन्ति हव्य-कव्यानि  
नराणाम् अविजानताम् ।  
भस्मीभूतेषु विप्रेषु  
मोहाद् दत्तानि दातृभिः [मेधातिथिपाठः - भस्मभूतेषु]  ॥ ३.९७ [८७ मेधातिथिपाठे] ॥  
  
विद्या-तपः-समृद्धेषु  
हुतं विप्रमुखाग्निषु ।  
निस्तारयति दुर्गाच् च  
महतश् चैव किल्बिषात्  ॥ ३.९८ [८८ मेधातिथिपाठे] ॥  
  
सम्प्राप्ताय त्व् अतिथये  
प्रदद्याद् आसनोदके ।  
अन्नं चैव यथाशक्ति  
सत्कृत्य विधिपूर्वकम् [क्:संस्कृत्य]  ॥ ३.९९ [८९ मेधातिथिपाठे] ॥  
  
शिलान् अप्य् उञ्छतो नित्यं  
पञ्चाग्नीन् अपि जुह्वतः ।  
सर्वं सुकृतम् आदत्ते  
ब्राह्मणो ऽनर्चितो वसन्  ॥ ३.१०० [९० मेधातिथिपाठे] ॥  
  
तृणानि भूमिर् उदकं  
वाक् चतुर्थी च सूनृता ।  
एतान्य् अपि सतां गेहे  
नोच्छिद्यन्ते कदा चन  ॥ ३.१०१ [९१ मेधातिथिपाठे] ॥  
  
एकरात्रं तु निवसन्न्  
अतिथिर् ब्राह्मणः स्मृतः ।  
अनित्यं हि स्थितो यस्मात्  
तस्माद् अतिथिर् उच्यते  ॥ ३.१०२ [९२ मेधातिथिपाठे] ॥  
  
नैकग्रामीणम् अतिथिं  
विप्रं साङ्गतिकं तथा ।  
उपस्थितं गृहे विद्याद्  
भार्या यत्राऽग्नयो ऽपि वा  ॥ ३.१०३ [९३ मेधातिथिपाठे] ॥  
  
उपासते ये गृहस्थाः  
परपाकम् अबुद्धयः ।  
तेन ते प्रेत्य पशुतां  
व्रजन्त्य् अन्नादिदायिनः  ॥ ३.१०४ [९४ मेधातिथिपाठे] ॥  
  
अप्रणोद्यो ऽतिथिः सायं  
सूर्योढो गृहमेधिना ।  
काले प्राप्तस् त्व् अकाले वा  
नाऽस्याऽनश्नन् गृहे वसेत्  ॥ ३.१०५ [९५ मेधातिथिपाठे] ॥  
  
न वै स्वयं तद् अश्नीयाद्  
अतिथिं यन् न भोजयेत् ।  
धन्यं यशस्यम् आयुष्यं  
स्वर्ग्यं वातिथिपूजनम्  ॥ ३.१०६ [९६ मेधातिथिपाठे] ॥  
  
आसनावसथौ शय्याम्  
अनुव्रज्याम् उपासनाम् ।  
उत्तमेषूत्तमं कुर्याद्  
धीने हीनं समे समम्  ॥ ३.१०७ [९७ मेधातिथिपाठे] ॥  
  
वैश्वदेवे तु निर्वृत्ते  
यद्य् अन्यो ऽतिथिर् आव्रजेत् ।  
तस्याऽप्य् अन्नं यथाशक्ति  
प्रदद्यान् न बलिं हरेत्  ॥ ३.१०८ [९८ मेधातिथिपाठे] ॥  
  
न भोजनार्थं स्वे विप्रः  
कुल-गोत्रे निवेदयेत् ।  
भोजनार्थं हि ते शंसन्  
वान्ताशीत्य् उच्यते बुधैः  ॥ ३.१०९ [९९ मेधातिथिपाठे] ॥  
  
न ब्राह्मणस्य त्व् अतिथिर्  
गृहे राजन्य उच्यते ।  
वैश्य-शूद्रौ सखा चैव  
ज्ञातयो गुरुर् एव च  ॥ ३.११० [१०० मेधातिथिपाठे] ॥  
  
यदि त्व् अतिथिधर्मेण  
क्षत्रियो गृहम् आव्रजेत् ।  
भुक्तवत्सु च विप्रेषु  
कामं तम् अपि भोजयेत्  ॥ ३.१११ [१०१ मेधातिथिपाठे] ॥  
  
वैश्य-शूद्राव् अपि प्राप्तौ  
कुटुम्बे ऽतिथि-धर्मिणौ ।  
भोजयेत् सह भृत्यैस् ताव्  
आनृशंस्यं प्रयोजयन्  ॥ ३.११२ [१०२ मेधातिथिपाठे] ॥  
  
इतरान् अपि सख्य्-आदीन्  
सम्प्रीत्या गृहम् आगतान् ।  
प्रकृत्याऽन्नं यथाशक्ति  
भोजयेत् सह भार्यया  ॥ ३.११३ [१०३ मेधातिथिपाठे] ॥  
  
सुवासिनीः कुमारीश् च  
रोगिणो गर्भिणीः स्त्रियः ।  
अतिथिभ्यो ऽग्र एवैतान्  
भोजयेद् अविचारयन् [मेधातिथिपाठः - अतिथिभ्यो ऽन्वग् एवैतान्]  ॥ ३.११४ [१०४ मेधातिथिपाठे] ॥  
  
अदत्त्वा तु य एतेभ्यः  
पूर्वं भुङ्क्ते ऽविचक्षणः ।  
स भुञ्जानो न जानाति  
श्व-गृध्रैर् जग्धिम् आत्मनः  ॥ ३.११५ [१०५ मेधातिथिपाठे] ॥  
  
भुक्तवत्स्व् अथ विप्रेषु  
स्वेषु भृत्येषु चैव हि ।  
भुञ्जीयातां ततः पश्चाद्  
अवशिष्टं तु दम्पती  ॥ ३.११६ [१०६ मेधातिथिपाठे] ॥  
  
देवान् ऋषीन् मनुष्यांश् च  
पितॄन् गृह्याश् च देवताः ।  
पूजयित्वा ततः पश्चाद्  
गृहस्थः शेषभुग् भवेत्  ॥ ३.११७ [१०७ मेधातिथिपाठे] ॥  
  
अघं स केवलं भुङ्क्ते  
यः पचत्य् आत्मकारणात् ।  
यज्ञशिष्टाशनं ह्य् एतत्  
सताम् अन्नं विधीयते  ॥ ३.११८ [१०८ मेधातिथिपाठे] ॥  
  
राजर्त्विक्-स्नातक-गुरून्  
प्रिय-श्वशुर-मातुलान् ।  
अर्हयेन् मधुपर्केण  
परिसंवत्सरात् पुनः  ॥ ३.११९ [१०९ मेधातिथिपाठे] ॥  
  
राजा च श्रोत्रियश् चैव  
यज्ञकर्मण्य् उपस्थितौ [मेधातिथिपाठः - उपस्थिते] ।  
मधुपर्केण सम्पूज्यौ  
न त्व् अयज्ञ इति स्थितिः  ॥ ३.१२० [११० मेधातिथिपाठे] ॥  
  
सायं त्व् अन्नस्य सिद्धस्य  
पत्न्य् अमन्त्रं बलिं हरेत् ।  
वैश्वदेवं हि नामैतत्  
सायं प्रातर् विधीयते  ॥ ३.१२१ [१११ मेधातिथिपाठे] ॥  
  
पितृयज्ञं तु निर्वर्त्य  
विप्रश् चन्द्रक्षये ऽग्निमान् [क्:चेन्दुक्षये] ।  
पिण्डान्वाहार्यकं श्राद्धं  
कुर्यान् मासानुमासिकम्  ॥ ३.१२२ [११२ मेधातिथिपाठे] ॥  
  
पितॄणां मासिकं श्राद्धम्  
अन्वाहार्यं विदुर् बुधाः ।  
तच् चामिषेणा कर्तव्यं  
प्रशस्तेन प्रयत्नतः  ॥ ३.१२३ [११३ मेधातिथिपाठे] ॥  
  
तत्र ये भोजनीयाः स्युर्  
ये च वर्ज्या द्विजोत्तमाः ।  
यावन्तश् चैव यैश् चाऽन्नैस्  
तान् प्रवक्ष्याम्य् अशेषतः  ॥ ३.१२४ [११४ मेधातिथिपाठे] ॥  
  
द्वौ दैवे पितृकार्ये त्रीन्  
एकैकम् उभयत्र वा [मेधातिथिपाठः - पितृकृत्ये] ।  
भोजयेत् सु-समृद्धो ऽपि  
न प्रसज्जेत विस्तरे [मेधातिथिपाठः - न प्रवर्तेत]  ॥ ३.१२५ [११५ मेधातिथिपाठे] ॥  
  
सत्क्रियां देश-कालौ च  
शौचं ब्राह्मणसम्पदः ।  
पञ्चैतान् विस्तरो हन्ति  
तस्मान् नेहेत विस्तरम्  ॥ ३.१२६ [११६ मेधातिथिपाठे] ॥  
  
प्रथिता प्रेतकृत्यैषा  
पित्र्यं नाम विधुक्षये ।  
तस्मिन् युक्तस्यैति नित्यं  
प्रेतकृत्यैव लौकिकी  ॥ ३.१२७ [११७ मेधातिथिपाठे] ॥  
  
श्रोत्रियायैव देयानि  
हव्य-कव्यानि दातृभिः ।  
अर्हत्तमाय विप्राय  
तस्मै दत्तं महाफलम्  ॥ ३.१२८ [११८ मेधातिथिपाठे] ॥  
  
एकैकम् अपि विद्वांसं  
दैवे पित्र्ये च भोजयेत् [मेधातिथिपाठः - भोजयन्] ।  
पुष्कलं फलम् आप्नोति  
नाऽमन्त्रज्ञान् बहून् अपि  ॥ ३.१२९ [११९ मेधातिथिपाठे] ॥  
  
दूराद् एव परीक्षेत  
ब्राह्मणं वेदपारगम् ।  
तीर्थं तद् धव्य-कव्यानां  
प्रदाने सो ऽतिथिः स्मृतः  ॥ ३.१३० [१२० मेधातिथिपाठे] ॥  
  
सहस्रं हि सहस्राणाम्  
अनृचां यत्र भुञ्जते ।  
एकस् तान् मन्त्रवित् प्रीतः  
सर्वान् अर्हति धर्मतः  ॥ ३.१३१ [१२१ मेधातिथिपाठे] ॥  
  
ज्ञानोत्कृष्टाय देयानि  
कव्यानि च हवींषि च ।  
न हि हस्ताव् असृग्दिग्धौ  
रुधिरेणैव शुध्यतः  ॥ ३.१३२ [१२२ मेधातिथिपाठे] ॥  
  
यावतो ग्रसते ग्रासान्  
हव्य-कव्येष्व् अमन्त्रवित् ।  
तावतो ग्रसते प्रेतो  
दीप्तशूलर्ष्ट्य्-अयोगुडान्  ॥ ३.१३३ [१२३ मेधातिथिपाठे] ॥  
  
ज्ञाननिष्ठा द्विजाः के चित्  
तपोनिष्ठास् तथापरे ।  
तपः-स्वाध्यायनिष्ठाश् च  
कर्मनिष्ठास् तथापरे  ॥ ३.१३४ [१२४ मेधातिथिपाठे] ॥  
  
ज्ञाननिष्ठेषु कव्यानि  
प्रतिष्ठाप्यानि यत्नतः ।  
हव्यानि तु यथान्यायं  
सर्वेष्व् एव चतुर्ष्व् अपि  ॥ ३.१३५ [१२५ मेधातिथिपाठे] ॥  
  
अश्रोत्रियः पिता यस्य  
पुत्रः स्याद् वेदपारगः ।  
अश्रोत्रियो वा पुत्रः स्यात्  
पिता स्याद् वेदपारगः  ॥ ३.१३६ [१२६ मेधातिथिपाठे] ॥  
  
ज्यायांसम् अनयोर् विद्याद्  
यस्य स्याच् छ्रोत्रियः पिता ।  
मन्त्रसम्पूजनार्थं तु  
सत्कारम् इतरो ऽर्हति  ॥ ३.१३७ [१२७ मेधातिथिपाठे] ॥  
  
न श्राद्धे भोजयेन् मित्रं  
धनैः कार्यो ऽस्य सङ्ग्रहः ।  
नारिं न मित्रं यं विद्यात्  
तं श्राद्धे भोजयेद् द्विजम्  ॥ ३.१३८ [१२८ मेधातिथिपाठे] ॥  
  
यस्य मित्र-प्रधानानि  
श्राद्धानि च हवींषि च ।  
तस्य प्रेत्य फलं नाऽस्ति  
श्राद्धेषु च हविःषु च  ॥ ३.१३९ [१२९ मेधातिथिपाठे] ॥  
  
यः सङ्गतानि कुरुते  
मोहाच् छ्राद्धेन मानवः ।  
स स्वर्गाच् च्यवते लोकाच्  
छ्राद्ध-मित्रो द्विजाधमः  ॥ ३.१४० [१३० मेधातिथिपाठे] ॥  
  
सम्भोजानि साभिहिता  
पैशाची दक्षिणा द्विजैः ।  
इहैवास्ते तु सा लोके  
गौर् अन्धेवैकवेश्मनि  ॥ ३.१४१ [१३१ मेधातिथिपाठे] ॥  
  
यथेरिणे बीजम् उप्त्वा  
न वप्ता लभते फलम् ।  
तथानृचे हविर् दत्त्वा  
न दाता लभते फलम्  ॥ ३.१४२ [१३२ मेधातिथिपाठे] ॥  
  
दातॄन् प्रतिग्रहीतॄंश् च  
कुरुते फलभागिनः ।  
विदुषे दक्षिणां दत्त्वा  
विधिवत् प्रेत्य चेह च  ॥ ३.१४३ [१३३ मेधातिथिपाठे] ॥  
कामं श्राद्धे ऽर्चयेन् मित्रं  
नाऽभिरूपम् अपि त्व् अरिम् ।  
द्विषता हि हविर् भुक्तं  
भवति प्रेत्य निष्-फलम्  ॥ ३.१४४ [१३४ मेधातिथिपाठे] ॥  
  
यत्नेन भोजयेच् छ्राद्धे  
बह्वृचं वेदपारगम् ।  
शाखान्तगम् अथाऽध्वर्युं  
छन्दोगं तु समाप्तिकम्  ॥ ३.१४५ [१३५ मेधातिथिपाठे] ॥  
  
एषाम् अन्यतमो यस्य  
भुञ्जीत श्राद्धम् अर्चितः ।  
पितॄणां तस्य तृप्तिः स्याच्  
छाश्वती साप्तपौरुषी  ॥ ३.१४६ [१३६ मेधातिथिपाठे] ॥  
  
एष वै प्रथमः कल्पः  
प्रदाने हव्य-कव्ययोः ।  
अनुकल्पस् त्व् अयं ज्ञेयः  
सदा सद्भिर् अनुष्ठितः  ॥ ३.१४७ [१३७ मेधातिथिपाठे] ॥  
  
मातामहं मातुलं च  
स्वस्रीयं श्वशुरं गुरुम् ।  
दौहित्रं विट्पतिं बन्धुम्  
ऋत्विग् याज्यौ च भोजयेत्  ॥ ३.१४८ [१३८ मेधातिथिपाठे] ॥  
  
न ब्राह्मणं परीक्षेत  
दैवे कर्मणि धर्मवित् ।  
पित्र्ये कर्मणि तु प्राप्ते  
परीक्षेत प्रयत्नतः  ॥ ३.१४९ [१३९ मेधातिथिपाठे] ॥  
  
ये स्तेन-पतित-क्लीबा  
ये च नास्तिकवृत्तयः ।  
तान् हव्य-कव्ययोर् विप्रान्  
अनर्हान् मनुर् अब्रवीत्  ॥ ३.१५० [१४० मेधातिथिपाठे] ॥  
  
जटिलं चाऽनधीयानं  
दुर्बालं कितवं तथा ।  
याजयन्ति च ये पूगांस्  
तांश् च श्राद्धे न भोजयेत्  ॥ ३.१५१ [१४१ मेधातिथिपाठे] ॥  
  
चिकित्सकान् देवलकान्  
मांसविक्रयिणस् तथा [मेधातिथिपाठः - चिकित्सकादेवलकामांसविक्रयिणस्  
तथा] ।  
विपणेन च जीवन्तो  
वर्ज्याः स्युर् हव्य-कव्ययोः  ॥ ३.१५२ [१४२ मेधातिथिपाठे] ॥  
  
प्रेष्यो ग्रामस्य राज्ञश् च  
कुनखी श्यावदन्तकः ।  
प्रतिरोद्धा गुरोश् चैव  
त्यक्ताग्निर् वार्धुषिस् तथा  ॥ ३.१५३ [१४३ मेधातिथिपाठे] ॥  
  
यक्ष्मी च पशुपालश् च  
परिवेत्ता निराकृतिः ।  
ब्रह्मद्विट् परिवित्तिश् च  
गणाभ्यन्तर एव च  ॥ ३.१५४ [१४४ मेधातिथिपाठे] ॥  
  
कुशीलवो ऽवकीर्णी च  
वृषलीपतिर् एव च ।  
पौनर्भवश् च काणश् च  
यस्य चोपपतिर् गृहे  ॥ ३.१५५ [१४५ मेधातिथिपाठे] ॥  
  
भृतकाध्यापको यश् च  
भृतकाध्यापितस् तथा ।  
शूद्र-शिष्यो गुरुश् चैव  
वाग्दुष्टः कुण्ड-गोलकौ  ॥ ३.१५६ [१४६ मेधातिथिपाठे] ॥  
  
अकारणे परित्यक्ता  
माता-पित्रोर् गुरोस् तथा [क्:अकारणपरित्यक्ता] ।  
ब्राह्मैर् यौनैश् च सम्बन्धैः  
संयोगं पतितैर् गतः  ॥ ३.१५७ [१४७ मेधातिथिपाठे] ॥  
  
अगारदाही गरदः  
कुण्डाशी सोमविक्रयी ।  
समुद्रयायी बन्दी च  
तैलिकः कूटकारकः  ॥ ३.१५८ [१४८ मेधातिथिपाठे] ॥  
  
पित्रा विवदमानश् च  
कितवो मद्यपस् तथा ।  
पापरोग्य् अभिशस्तश् च  
दाम्भिको रसविक्रयी  ॥ ३.१५९ [१४९ मेधातिथिपाठे] ॥  
  
धनुः-शराणां कर्ता च  
यश् चाऽग्रेदिधिषूपतिः ।  
मित्रध्रुग् द्यूत-वृत्तिश् च  
पुत्राचार्यस् तथैव च  ॥ ३.१६० [१५० मेधातिथिपाठे] ॥  
  
भ्रामरी गन्डमाली च  
श्वित्र्य् अथो पिशुनस् तथा ।  
उन्मत्तो ऽन्धश् च वर्ज्याः स्युर्  
वेदनिन्दक एव च  ॥ ३.१६१ [१५१ मेधातिथिपाठे] ॥  
  
हस्ति-गो-ऽश्वोष्ट्रदमको  
नक्षत्रैर् यश् च जीवति ।  
पक्षिणां पोषको यश् च  
युद्धाचार्यस् तथैव च  ॥ ३.१६२ [१५२ मेधातिथिपाठे] ॥  
  
स्रोतसां भेदको यश् च  
तेषां चावरणे रतः ।  
गृहसंवेशको दूतो  
वृक्षारोपक एव च  ॥ ३.१६३ [१५३ मेधातिथिपाठे] ॥  
  
श्वक्रीडी श्येनजीवी च  
कन्यादूषक एव च ।  
हिंस्रो वृषल-वृत्तिश् च  
गणानां चैव याजकः  ॥ ३.१६४ [१५४ मेधातिथिपाठे] ॥  
  
आचार-हीनः क्लीबश् च  
नित्यं याचनकस् तथा ।  
कृषिजीवी श्लीपदी च  
सद्भिर् निन्दित एव च  ॥ ३.१६५ [१५५ मेधातिथिपाठे] ॥  
  
औरभ्रिको माहिषिकः  
परपूर्वापतिस् तथा ।  
प्रेतनिर्यापकश् चैव  
वर्जनीयाः प्रयत्नतः  ॥ ३.१६६ [१५६ मेधातिथिपाठे] ॥  
  
एतान् विगर्हिताचारान्  
अपाङ्क्तेयान् द्विजाधमान् ।  
द्विजातिप्रवरो विद्वान्  
उभयत्र विवर्जयेत्  ॥ ३.१६७ [१५७ मेधातिथिपाठे] ॥  
ब्राह्मणो त्व् अनधीयानस्  
तृणाग्निर् इव शाम्यति [मेधातिथिपाठः - ब्राह्मणस् ह्य् अनधीयानस्] ।  
तस्मै हव्यं न दातव्यं  
न हि भस्मनि हूयते  ॥ ३.१६८ [१५८ मेधातिथिपाठे] ॥  
  
अपाङ्क्तदाने यो दातुर्  
भवत्य् ऊर्ध्वं फलोदयः [मेधातिथिपाठः - अपङ्क्त्यदाने] ।  
दैवे हविषि पित्र्ये वा  
तं प्रवक्स्याम्य् अशेषतः [मेधातिथिपाठः - दैवे कर्मणि]  ॥ ३.१६९ [१५९ मेधातिथिपाठे] ॥  
  
अव्रतैर् यद् द्विजैर् भुक्तं  
परिवेत्र्-आदिभिस् तथा ।  
अपाङ्क्तेयैर् यद् अन्यैश् च  
तद् वै रक्षांसि भुञ्जते  ॥ ३.१७० [१६० मेधातिथिपाठे] ॥  
  
दाराग्निहोत्रसंयोगं  
कुरुते यो ऽग्रजे स्थिते ।  
परिवेत्ता स विज्ञेयः  
परिवित्तिस् तु पूर्वजः  ॥ ३.१७१ [१६१ मेधातिथिपाठे] ॥  
  
परिवित्तिः परिवेत्ता  
यया च परिविद्यते ।  
सर्वे ते नरकं यान्ति  
दातृयाजक-पञ्चमाः  ॥ ३.१७२ [१६२ मेधातिथिपाठे] ॥  
  
भ्रातुर् मृतस्य भार्यायां  
यो ऽनुरज्येत कामतः ।  
धर्मेणाऽपि नियुक्तायां  
स ज्ञेयो दिधिषूपतिः  ॥ ३.१७३ [१६३ मेधातिथिपाठे] ॥  
  
परदारेषु जायेते  
द्वौ सुतौ कुण्ड-गोलकौ ।  
पत्यौ जीवति कुण्डः स्यान्  
मृते भर्तरि गोलकः  ॥ ३.१७४ [१६४ मेधातिथिपाठे] ॥  
  
तौ तु जातौ परक्षेत्रे  
प्राणिनौ प्रेत्य चेह च [मेधातिथिपाठः - ते तु जाताः परक्षेत्रे प्राणिनः] ।  
दत्तानि हव्य-कव्यानि  
नाशयन्ति प्रदायिनाम्  ॥ ३.१७५ [१६५ मेधातिथिपाठे] ॥  
  
अपाङ्क्त्यो यावतः पङ्क्त्यान्  
भुञ्जानान् अनुपश्यति [मेधातिथिपाठः - अ-पङ्क्त्यो यावतः] ।  
तावतां न फलं तत्र  
दाता प्राप्नोति बालिशः  ॥ ३.१७६ [१६६ मेधातिथिपाठे] ॥  
  
वीक्ष्याऽन्धो नवतेः काणः  
षष्टेः श्वित्री शतस्य तु [मेधातिथिपाठः - शतस्य च] ।  
पापरोगी सहस्रस्य  
दातुर् नाशयते फलम्  ॥ ३.१७७ [१६७ मेधातिथिपाठे] ॥  
  
यावतः संस्पृशेद् अङ्गैर्  
ब्राह्मणाञ् शूद्रयाजकः ।  
तावतां न भवेद् दातुः  
फलं दानस्य पौर्तिकम्  ॥ ३.१६८ [१६८ मेधातिथिपाठे] ॥  
  
वेदविच् चाऽपि विप्रो ऽस्य  
लोभात् कृत्वा प्रतिग्रहम् ।  
विनाशं व्रजति क्षिप्रम्  
आमपात्रम् इवाऽम्भसि  ॥ ३.१७९ [१६९ मेधातिथिपाठे] ॥  
  
सोमविक्रयिणे विष्ठा  
भिषजे पूय-शोणितम् ।  
नष्टं देवलके दत्तम्  
अप्रतिष्ठं तु वार्धुषौ  ॥ ३.१८० [१७० मेधातिथिपाठे] ॥  
  
यत् तु वाणिजके दत्तं  
नेह नाऽमुत्र तद् भवेत् ।  
भस्मनीव हुतं द्रव्यं  
तथा पौनर्भवे द्विजे  ॥ ३.१८१ [१७१ मेधातिथिपाठे] ॥  
  
इतरेषु त्व् अपाङ्क्त्येषु  
यथोद्दिष्टेष्व् असाधुषु ।  
मेदो-ऽसृङ्-मांस-मज्जास्थि  
वदन्त्य् अन्नं मनीषिणः  ॥ ३.१८२ [१७२ मेधातिथिपाठे] ॥  
  
अपाङ्क्त्योपहता पङ्क्तिः  
पाव्यते यैर् द्विजोत्तमैः [म्:अ-पङ्क्त्योपहता पङ्क्तिः] ।  
तान् निबोधत कार्त्स्न्येन  
द्विजाग्र्यान् पङ्क्तिपावनान्  ॥ ३.१८३ [१७३ मेधातिथिपाठे] ॥  
  
अग्र्याः सर्वेषु वेदेषु  
सर्वप्रवचनेषु च ।  
श्रोत्रियान्वयजाश् चैव  
विज्ञेयाः पङ्क्तिपावनाः  ॥ ३.१८४ [१७४ मेधातिथिपाठे] ॥  
  
त्रिणाचिकेतः पञ्चाग्निस्  
त्रिसुपर्णः षडङ्गवित् ।  
ब्रह्मदेयात्मसन्तानो  
ज्येष्ठसामग एव च [मेधातिथिपाठः - ब्रह्मदेयानुसन्तानो]  ॥ ३.१८५ [१७५ मेधातिथिपाठे] ॥  
  
वेदार्थ-वित् प्रवक्ता च  
ब्रह्मचारी सहस्रदः ।  
शतायुश् चैव विज्ञेया  
ब्राह्मणाः पङ्क्तिपावनाः  ॥ ३.१८६ [१७६ मेधातिथिपाठे] ॥  
  
पूर्वेद्युर् अपरेद्युर् वा  
श्राद्धकर्मण्य् उपस्थिते ।  
निमन्त्रयेत त्र्य्-अवरान्  
सम्यग् विप्रान् यथोदितान् [मेधातिथिपाठः - निमन्त्रयीत]  ॥ ३.१८७ [१७७ मेधातिथिपाठे] ॥  
  
निमन्त्रितो द्विजः पित्र्ये  
नियतात्मा भवेत् सदा ।  
न च छन्दांस्य् अधीयीत  
यस्य श्राद्धं च तद् भवेत्  ॥ ३.१८८ [१७८ मेधातिथिपाठे] ॥  
  
निमन्त्रितान् हि पितर  
उपतिष्ठन्ति तान् द्विजान् ।  
वायुवच् चाऽनुगच्छन्ति  
तथासीनान् उपासते  ॥ ३.१८९ [१७९ मेधातिथिपाठे] ॥  
  
केतितस् तु यथान्यायं  
हव्ये कव्ये द्विजोत्तमः ।  
कथं चिद् अप्य् अतिक्रामन्  
पापः सूकरतां व्रजेत्  ॥ ३.१९० [१८० मेधातिथिपाठे] ॥  
  
 आमन्त्रितस् तु यः श्राद्धे  
वृशल्या सह मोदते ।  
दातुर् यद् दुष्कृतं किं चित्  
तत् सर्वं प्रतिपद्यते  ॥ ३.१९१ [१८१ मेधातिथिपाठे] ॥  
  
अक्रोधनाः शौच-पराः  
सततं ब्रह्मचारिणः ।  
न्यस्त-शस्त्रा महा-भागाः  
पितरः पूर्वदेवताः  ॥ ३.१९२ [१८२ मेधातिथिपाठे] ॥  
  
यस्माद् उत्पत्तिर् एतेषां  
सर्वेषाम् अप्य् अशेषतः ।  
ये च यैर् उपचर्याः स्युर्  
नियमैस् तान् निबोधत  ॥ ३.१९३ [१८३ मेधातिथिपाठे] ॥  
  
मनोर् हैरण्यगर्भस्य  
ये मरीच्य्-आदयः सुताः ।  
तेषाम् ऋषीणां सर्वेषां  
पुत्राः पितृगणाः स्मृताः  ॥ ३.१९४ [१८४ मेधातिथिपाठे] ॥  
  
विराट्-सुताः सोमसदः  
साध्यानां पितरः स्मृताः ।  
अग्निष्वात्ताश् च देवानां  
मारीचा लोकविश्रुताः  ॥ ३.१९५ [१८५ मेधातिथिपाठे] ॥  
  
दैत्य-दानव-यक्षाणां  
गन्धर्वोरग-रक्षसाम् ।  
सुपर्ण-किन्नराणां च  
स्मृता बर्हिषदो ऽत्रिजाः  ॥ ३.१९६ [१८६ मेधातिथिपाठे] ॥  
  
सोमपा नाम विप्राणां  
क्षत्रियाणां हविर्भुजः ।  
वैश्यानाम् आज्यपा नाम  
शूद्राणां तु सुकालिनः  ॥ ३.१९७ [१८७ मेधातिथिपाठे] ॥  
  
सोमपास् तु कवेः पुत्रा  
हविष्मन्तो ऽङ्गिरःसुताः ।  
पुलस्त्यस्याज्यपाः पुत्रा  
वसिष्ठस्य सुकालिनः  ॥ ३.१९८ [१८८ मेधातिथिपाठे] ॥  
  
अग्निदग्धानग्निदग्धान्  
काव्यान् बर्हिषदस् तथा [मेधातिथिपाठः -  
अनग्निदग्धानग्निदग्धान्] ।  
अग्निष्वात्तांश् च सौम्यांश् च  
विप्राणाम् एव निर्दिशेत्  ॥ ३.१९९ [१८९ मेधातिथिपाठे] ॥  
  
य एते तु गणा मुख्याः  
पितॄणां परिकीर्तिताः ।  
तेषाम् अपीह विज्ञेयं  
पुत्र-पौत्रम् अनन्तकम्  ॥ ३.२०० [१९० मेधातिथिपाठे] ॥  
  
ऋषिभ्यः पितरो जाताः  
पितृभ्यो देव-मानवाः ।  
देवेभ्यस् तु जगत् सर्वं  
चरं स्थाण्व् अनुपूर्वशः  ॥ ३.२०१ [१९१ मेधातिथिपाठे] ॥  
  
राजतैर् भाजनैर् एषाम्  
अथो वा रजतान्वितैः ।  
वार्य् अपि श्रद्धया दत्तम्  
अक्षयायोपकल्पते  ॥ ३.२०२ [१९२ मेधातिथिपाठे] ॥  
  
दैवकार्याद् द्विजातीनां  
पितृकार्यं विशिष्यते ।  
दैवं हि पितृकार्यस्य  
पूर्वम् आप्यायनं स्मृतम्  ॥ ३.२०३ [१९३ मेधातिथिपाठे] ॥  
  
तेषाम् आरक्षभूतं तु  
पूर्वं दैवं नियोजयेत् ।  
रक्सांसि विप्रलुम्पन्ति  
श्राद्धम् आरक्षवर्जितम्  ॥ ३.२०४ [१९४ मेधातिथिपाठे] ॥  
  
दैवाद्यन्तं तद् ईहेत  
पित्र्-आद्यन्तं न तद् भवेत् ।  
पित्र्-आद्यन्तं त्व् ईहमानः  
क्षिप्रं नश्यति सान्वयः  ॥ ३.२०५ [१९५ मेधातिथिपाठे] ॥  
  
शुचिं देशं विविक्तं च  
गोमयेनोपलेपयेत् ।  
दक्षिना-प्रवणं चैव  
प्रयत्नेनोपपादयेत्  ॥ ३.२०६ [१९६ मेधातिथिपाठे] ॥  
  
अवकाशेषु चोक्षेषु  
जलतीरेषु चैव हि ।  
विविक्तेषु च तुष्यन्ति  
दत्तेन पितरः सदा  ॥ ३.२०७ [१९७ मेधातिथिपाठे] ॥  
  
आसनेषूपकॢप्तेषु  
बर्हिष्मत्सु पृथक्-पृथक् ।  
उपस्पृष्टोदकान् सम्यग्  
विप्रांस् तान् उपवेशयेत्  ॥ ३.२०८ [१९८ मेधातिथिपाठे] ॥  
  
उपवेश्य तु तान् विप्रान्  
आसनेष्व् अजुगुप्सितान् ।  
गन्ध-माल्यैः सुरभिभिर्  
अर्चयेद् दैवपूर्वकम्  ॥ ३.२०९ [१९९ मेधातिथिपाठे] ॥  
  
तेषाम् उदकम् आनीय  
स-पवित्रांस् तिलान् अपि ।  
अग्नौ कुर्याद् अनुज्ञातो  
ब्राह्मणो ब्राह्मणैः सह  ॥ ३.२१० [२०० मेधातिथिपाठे] ॥  
  
अग्नेः सोम-यमाभ्यां च  
कृत्वाप्यायनम् आदितः ।  
हविर्दानेन विधिवत्  
पश्चात् सन्तर्पयेत् पितॄन्  ॥ ३.२११ [२०१ मेधातिथिपाठे] ॥  
  
अग्न्य्-अभावे तु विप्रस्य  
पाणाव् एवोपपादयेत् ।  
यो ह्य् अग्निः स द्विजो विप्रैर्  
मन्त्रदर्शिभिर् उच्यते  ॥ ३.२१२ [२०२ मेधातिथिपाठे] ॥  
  
अक्रोधनान् सु-प्रसादान्  
वदन्त्य् एतान् पुरातनान् ।  
लोकस्याप्यायने युक्तान्  
श्राद्ध-देवान् द्विजोत्तमान् [मेधातिथिपाठः - श्राद्धे देवान्  
द्विजोत्तमान्]  ॥ ३.२१३ [२०३ मेधातिथिपाठे] ॥  
  
अपसव्यम् अग्नौ कृत्वा  
सर्वम् आवृत्य विक्रमम् [मेधातिथिपाठः - आवृत्-परिक्रमम्] ।  
अपसव्येन हस्तेन  
निर्वपेद् उदकं भुवि  ॥ ३.२१४ [२०४ मेधातिथिपाठे] ॥  
  
त्रींस् तु तस्माद् धविःशेषात्  
पिण्डान् कृत्वा समाहितः ।  
औदकेनैव विधिना  
निर्वपेद् दक्षिणा-मुखः  ॥ ३.२१५ [२०५ मेधातिथिपाठे] ॥  
  
न्युप्य पिण्डांस् ततस् तांस् तु  
प्रयतो विधिपूर्वकम् ।  
तेषु दर्भेषु तं हस्तं  
निर्मृज्याल् लेपभागिनाम्  ॥ ३.२१६ [२०६ मेधातिथिपाठे] ॥  
  
आचम्योदक्परावृत्य  
त्रिर् आयम्य शनैर् असून् ।  
षड् ऋतूंश् च नमस्कुर्यात्  
पितॄन् एव च मन्त्रवत्  ॥ ३.२१७ [२०७ मेधातिथिपाठे] ॥  
  
उदकं निनयेच् छेषं  
शनैः पिण्डान्तिके पुनः ।  
अवजिघ्रेच् च तान् पिण्डान्  
यथान्युप्तान् समाहितः  ॥ ३.२१८ [२०८ मेधातिथिपाठे] ॥  
  
पिण्डेभ्यस् त्व् अल्पिकां मात्रां  
समादायाऽनुपूर्वशः [मेधातिथिपाठः - पिण्डेभ्यः स्वल्पिकां] ।  
तान् एव विप्रान् आसीनान्  
विधिवत् पूर्वम् आशयेत्  ॥ ३.२१९ [२०९ मेधातिथिपाठे] ॥  
  
ध्रियमाणे तु पितरि  
पूर्वेषाम् एव निर्वपेत् ।  
विप्रवद् वापि तं श्राद्धे  
स्वकं पितरम् आशयेत् [मेधातिथिपाठः - श्राद्धं]  ॥ ३.२२० [२१० मेधातिथिपाठे] ॥  
  
पिता यस्य निवृत्तः स्याज्  
जीवेच् चाऽपि पितामहः [मेधातिथिपाठः - पिता यस्य तु वृत्तः स्याज्] ।  
पितुः स नाम सङ्कीर्त्य  
कीर्तयेत् प्रपितामहम्  ॥ ३.२२१ [२११ मेधातिथिपाठे] ॥  
  
पितामहो वा तच्-छ्राद्धं  
भुञ्जीतेत्य् अब्रवीन् मनुः ।  
कामं वा समनुज्ञातः  
स्वयम् एव समाचरेत्  ॥ ३.२२२ [२१२ मेधातिथिपाठे] ॥  
  
तेषां दत्त्वा तु हस्तेषु  
स-पवित्रं तिलोदकम् ।  
तत्पिण्डाग्रं प्रयच्छेत  
स्वधैषाम् अस्त्व् इति ब्रुवन् [मेधातिथिपाठः - प्रयच्छेत् तु]  ॥ ३.२२३ [२१३ मेधातिथिपाठे] ॥  
  
पाणिभ्यां तूपसङ्गृह्य  
स्वयम् अन्नस्य वर्धितम् [मेधातिथिपाठः - वर्द्धितम्] ।  
विप्रान्तिके पितॄन् ध्यायन्  
शनकैर् उपनिक्षिपेत्  ॥ ३.२२४ [२१४ मेधातिथिपाठे] ॥  
  
उभयोर् हस्तयोर् मुक्तं  
यद् अन्नम् उपनीयते ।  
तद् विप्रलुम्पन्त्य् असुराः  
सहसा दुष्ट-चेतसः  ॥ ३.२२५ [२१५ मेधातिथिपाठे] ॥  
  
गुणांश् च सूप-शाकाद्यान्  
पयो दधि घृतं मधु ।  
विन्यसेत् प्रयतः पूर्वं  
भूमाव् एव समाहितः  ॥ ३.२२६ [२१६ मेधातिथिपाठे] ॥  
  
भक्ष्यं भोज्यं च विविधं  
मूलानि च फलानि च ।  
हृद्यानि चैव मांसानि  
पानानि सु-रभीणि च  ॥ ३.२२७ [२१७ मेधातिथिपाठे] ॥  
  
उपनीय तु तत् सर्वं  
शनकैः सुसमाहितः ।  
परिवेषयेत प्रयतो  
गुणान् सर्वान् प्रचोदयन्  ॥ ३.२२८ [२१८ मेधातिथिपाठे] ॥  
  
नाऽस्रम् आपातयेज् जातु  
न कुप्येन् नाऽनृतं वदेत् ।  
न पादेन स्पृशेद् अन्नं  
न चैतद् अवधूनयेत्  ॥ ३.२२९ [२१९ मेधातिथिपाठे] ॥  
  
अस्रं गमयति प्रेतान्  
कोपो ऽरीन् अनृतं शुनः ।  
पादस्पर्शस् तु रक्षांसि  
दुष्कृतीन् अवधूननम्  ॥ ३.२३० [२२० मेधातिथिपाठे] ॥  
  
यद् यद् रोचेत विप्रेभ्यस्  
तत् तद् दद्याद् अमत्सरः ।  
ब्रह्मोद्याश् च कथाः कुर्यात्  
पितॄणाम् एतद् ईप्सितम्  ॥ ३.२३१ [२२१ मेधातिथिपाठे] ॥  
  
स्वाध्यायं श्रावयेत् पित्र्ये  
धर्मशास्त्राणि चैव हि ।  
आख्यानानीतिहासांश् च  
पुराणानि खिलानि च  ॥ ३.२३२ [२२२ मेधातिथिपाठे] ॥  
  
हर्षयेद् ब्राह्मणांस् तुष्टो  
भोजयेच् च शनैः-शनैः ।  
अन्नाद्येनाऽसकृच् चैतान्  
गुणैश् च परिचोदयेत्  ॥ ३.२३३ [२२३ मेधातिथिपाठे] ॥  
  
व्रतस्थम् अपि दौहित्रं  
श्राद्धे यत्नेन भोजयेत् ।  
कुतपं चासनं दद्यात्  
तिलैश् च विकिरेन् महीम्  ॥ ३.२३४ [२२४ मेधातिथिपाठे] ॥  
  
त्रीणि श्राद्धे पवित्राणि  
दौहित्रः कुतपस् तिलाः ।  
त्रीणि चाऽत्र प्रशंसन्ति  
शौचम् अक्रोधम् अत्वराम्  ॥ ३.२३५ [२२५ मेधातिथिपाठे] ॥  
  
अत्युष्णं सर्वम् अन्नं स्याद्  
भुञ्जीरंस् ते च वाग्यताः ।  
न च द्विजातयो ब्रूयुर्  
दात्रा पृष्टा हविर्गुणान्  ॥ ३.२३६ [२२६ मेधातिथिपाठे] ॥  
  
यावद् उष्मा भवत्य् अन्नं  
यावद् अश्नन्ति वाग्यताः ।  
पितरस् तावद् अश्नन्ति  
यावन् नोक्ता हविर्गुणाः  ॥ ३.२३७ [२२७ मेधातिथिपाठे] ॥  
  
यद् वेष्टित-शिरा भुङ्क्ते  
यद् भुङ्क्ते दक्षिणा-मुखः ।  
सोपानत्कश् च यद् भुङ्क्ते  
तद् वै रक्षांसि भुञ्जते  ॥ ३.२३८ [२२८ मेधातिथिपाठे] ॥  
  
चाण्डालश् च वराहश् च  
कुक्कुटः श्वा तथैव च ।  
रजस्वला च षण्ढश् च  
नेक्षेरन्न् अश्नतो द्विजान्  ॥ ३.२३९ [२२९ मेधातिथिपाठे] ॥  
  
होमे प्रदाने भोज्ये च  
यद् एभिर् अभिवीक्ष्यते ।  
दैवे हविषि पित्र्ये वा  
तद् गच्छत्य् अयथातथम्  ॥ ३.२४० [२३० मेधातिथिपाठे] ॥  
  
घ्राणेन सूकरो हन्ति  
पक्षवातेन कुक्कुटः [मेधातिथिपाठः - शूकरो] ।  
श्वा तु दृष्टिनिपातेन  
स्पर्शेणाऽवरवर्णजः  ॥ ३.२४१ [२३१ मेधातिथिपाठे] ॥  
  
खञ्जो वा यदि वा काणो  
दातुः प्रेष्यो ऽपि वा भवेत् ।  
हीनातिरिक्त-गात्रो वा  
तम् अप्य् अपनयेत् पुनः  ॥ ३.२४२ [२३२ मेधातिथिपाठे] ॥  
  
ब्राह्मणं भिक्षुकं वापि  
भोजनार्थम् उपस्थितम् ।  
ब्राह्मणैर् अभ्यनुज्ञातः  
शक्तितः प्रतिपूजयेत्  ॥ ३.२४३ [२३३ मेधातिथिपाठे] ॥  
  
सार्ववर्णिकम् अन्नाद्यं  
सन्नीयाप्लाव्य वारिणा ।  
समुत्सृजेद् भुक्तवताम्  
अग्रतो विकिरन् भुवि  ॥ ३.२४४ [२३४ मेधातिथिपाठे] ॥  
  
असंस्कृत-प्रमीतानां  
त्यागिनां कुलयोषिताम् ।  
उच्छिष्टं भागधेयं स्याद्  
दर्भेषु विकिरश् च यः  ॥ ३.२४५ [२३५ मेधातिथिपाठे] ॥  
  
उच्छेषणां भूमिगतम्  
अजिह्मस्याऽशठस्य च ।  
दासवर्गस्य तत् पित्र्ये  
भागधेयं प्रचक्षते  ॥ ३.२४६ [२३६ मेधातिथिपाठे] ॥  
  
आ-सपिण्डक्रियाकर्म  
द्विजातेः संस्थितस्य तु ।  
अदैवं भोजयेच् छ्राद्धं  
पिण्डम् एकं च निर्वपेत्  ॥ ३.२४७ [२३७ मेधातिथिपाठे] ॥  
  
सहपिण्डक्रियायां तु  
कृतायाम् अस्य धर्मतः ।  
अनयैवावृता कार्यं  
पिण्डनिर्वपनं सुतैः  ॥ ३.२४८ [२३८ मेधातिथिपाठे] ॥  
  
श्राद्धं भुक्त्वा य उच्छिष्टं  
वृषलाय प्रयच्छति ।  
स मूढो नरकं याति  
कालसूत्रम् अवाक्शिराः  ॥ ३.२४९ [२३९ मेधातिथिपाठे] ॥  
  
श्राद्धभुग् वृषलीतल्पं  
तद् अहर् यो ऽधिगच्छति ।  
तस्याः पुरीषे तं मासं  
पितरस् तस्य शेरते  ॥ ३.२५० [२४० मेधातिथिपाठे] ॥  
  
पृष्ट्वा स्वदितम् इत्य् एवं  
तृप्तान् आचामयेत् ततः ।  
आचान्तांश् चाऽनुजानीयाद्  
अभितो रम्यताम् इति  ॥ ३.२५१ [२४१ मेधातिथिपाठे] ॥  
  
स्वधास्त्व् इत्य् एव तं ब्रूयुर्  
ब्राह्मणास् तदनन्तरम् ।  
स्वधाकारः परा ह्य् आषीः  
सर्वेषु पितृकर्मसु  ॥ ३.२५२ [२४२ मेधातिथिपाठे] ॥  
  
ततो भुक्तवतां तेषाम्  
अन्नशेषं निवेदयेत् ।  
यथा ब्रूयुस् तथा कुर्याद्  
अनुज्ञातस् ततो द्विजैः  ॥ ३.२५३ [२४३ मेधातिथिपाठे] ॥  
  
पित्र्ये स्वदितम् इत्य् एव  
वाच्यं गोष्ठे तु सुशृतम् ।  
सम्पन्नम् इत्य् अभ्युदये  
दैवे रुचितम् इत्य् अपि [मेधातिथिपाठः - सम्पन्नम्]  ॥ ३.२५४ [२४४ मेधातिथिपाठे] ॥  
  
अपराह्णस् तथा दर्भा  
वास्तुसम्पादनं तिलाः [मेधातिथिपाठः - सम्पादनं] ।  
सृष्टिर् मृष्टिर् द्विजाश् चाऽग्र्याः  
श्राद्धकर्मसु सम्पदः  ॥ ३.२५५ [२४५ मेधातिथिपाठे] ॥  
  
दर्भाः पवित्रं पूर्वाह्णो  
हविष्याणि च सर्वशः ।  
पवित्रं यच् च पूर्वोक्तं  
विज्ञेया हव्यसम्पदः  ॥ ३.२५६ [२४६ मेधातिथिपाठे] ॥  
  
मुन्य्-अन्नानि पयः सोमो  
मांसं यच् चाऽनुपस्कृतम् ।  
अक्सार-लवणं चैव  
प्रकृत्या हविर् उच्यते  ॥ ३.२५७ [२४७ मेधातिथिपाठे] ॥  
  
विसृज्य ब्राह्मणांस् तांस् तु  
नियतो वाग्यतः शुचिः [मेधातिथिपाठः - विसर्ज्य ब्राह्मनांस् तांस् तु  
प्रयतो विधिपूर्वकम्] ।  
दक्षिणां दिशम् आकाङ्क्षन्  
याचेतेमान् वरान् पितॄन्  ॥ ३.२५८ [२४८ मेधातिथिपाठे] ॥  
  
दातारो नो ऽभिवर्धन्तां  
वेदाः सन्ततिर् एव च ।  
श्रद्धा च नो मा व्यगमद्  
बहुदेयं च नो ऽस्त्व् इति  ॥ ३.२५९ [२४९ मेधातिथिपाठे] ॥  
  
एवं निर्वपणं कृत्वा  
पिण्डांस् तांस् तदनन्तरम् ।  
गां विप्रम् अजम् अग्निं वा  
प्राशयेद् अप्सु वा क्षिपेत्  ॥ ३.२६० [२५० मेधातिथिपाठे] ॥  
  
पिण्डनिर्वपणं के चित्  
परस्ताद् एव कुर्वते ।  
वयोभिः खादयन्त्य् अन्ये  
प्रक्षिपन्त्य् अनले ऽप्सु वा  ॥ ३.२६१ [२५१ मेधातिथिपाठे] ॥  
  
पति-व्रता धर्मपत्नी  
पितृपूजन-तत्परा ।  
मध्यमं तु ततः पिण्डम्  
अद्यात् सम्यक् सुतार्थिनी  ॥ ३.२६२ [२५२ मेधातिथिपाठे] ॥  
  
आयुष्मन्तं सुतं सूते  
यशो-मेधासमन्वितम् ।  
धनवन्तं प्रजावन्तं  
सात्त्विकं धार्मिकं तथा  ॥ ३.२६३ [२५३ मेधातिथिपाठे] ॥  
  
प्रक्साल्य हस्ताव् आचाम्य  
ज्ञातिप्रायं प्रकल्पयेत् ।  
ज्ञातिभ्यः सत्कृतं दत्त्वा  
बान्धवान् अपि भोजयेत् [मेधातिथिपाठः - दत्वा]  ॥ ३.२६४ [२५४ मेधातिथिपाठे] ॥  
  
उच्छेषणं तु तत् तिष्ठेद्  
यावद् विप्रा विसर्जिताः [क्:यत् तिष्ठेद्] ।  
ततो गृहबलिं कुर्याद्  
इति धर्मो व्यवस्थितः  ॥ ३.२६५ [२५५ मेधातिथिपाठे] ॥  
  
हविर् यच् चिररात्राय  
यच् चानन्त्याय कल्पते ।  
पितृभ्यो विधिवद् दत्तं  
तत् प्रवक्ष्याम्य् अशेषतः  ॥ ३.२६६ [२५६ मेधातिथिपाठे] ॥  
  
तिलैर् व्रीहि-यवैर् माषैर्  
अद्भिर् मूल-फलेन वा ।  
दत्तेन मासं तृप्यन्ति  
विधिवत् पितरो नृनाम्  ॥ ३.२६७ [२५७ मेधातिथिपाठे] ॥  
  
द्वौ मासौ मत्स्यमांसेन  
त्रीन् मासान् हारिणेन तु ।  
औरभ्रेणाऽथ चतुरः  
शाकुनेनाऽथ पञ्च वै  ॥ ३.२६८ [२५८ मेधातिथिपाठे] ॥  
  
षण्मासांश् छागमांसेन  
पार्षतेन च सप्त वै ।  
अष्टाव् एनस्य मांसेन  
रौरवेण नवैव तु [मेधातिथिपाठः - ऐणेयमांसेन]  ॥ ३.२६९ [२५९ मेधातिथिपाठे] ॥  
  
दशमासांस् तु तृप्यन्ति  
वराह-महिषामिषैः ।  
शश-कूर्मयोस् तु मांसेन  
मासान् एकादशैव तु  ॥ ३.२७० [२६० मेधातिथिपाठे] ॥  
  
संवत्सरं तु गव्येन  
पयसा पायसेन च [मेधातिथिपाठः - संवत्सरे] ।  
वार्ध्रीणसस्य मांसेन  
तृप्तिर् द्वादशवार्षिकी  ॥ ३.२७१ [२६१ मेधातिथिपाठे] ॥  
  
कालशाकं महाशल्काः  
खङ्ग-लोहामिषं मधु ।  
आनन्त्यायैव कल्प्यन्ते  
मुन्य्-अन्नानि च सर्वशः  ॥ ३.२७२ [२६२ मेधातिथिपाठे] ॥  
  
यत् किं चिन् मधुना मिश्रं  
प्रदद्यात् तु त्रयोदशीम् ।  
तद् अप्य् अक्षयम् एव स्याद्  
वर्षासु च मघासु च  ॥ ३.२७३ [२६३ मेधातिथिपाठे] ॥  
  
अपि नः स कुले भूयाद्  
यो नो दद्यात् त्रयोदशीम् ।  
पायसं मधु-सर्पिर्भ्यां  
प्राक् छाये कुञ्जरस्य च  ॥ ३.२७४ [२६४ मेधातिथिपाठे] ॥  
  
यद् यद् ददाति विधिवत्  
सम्यक् श्रद्धासमन्वितः ।  
तत् तत् पितॄणां भवति  
परत्राऽनन्तम् अक्षयम्  ॥ ३.२७५ [२६५ मेधातिथिपाठे] ॥  
  
कृष्णपक्षे दशम्यादौ  
वर्जयित्वा चतुर्दशीम् ।  
श्राद्धे प्रशस्तास् तिथयो  
यथैता न तथेतराः  ॥ ३.२७६ [२६६ मेधातिथिपाठे] ॥  
  
युक्षु कुर्वन् दिनर्क्षेषु  
सर्वान् कामान् समश्नुते ।  
अयुक्षु तु पितॄन् सर्वान्  
प्रजां प्राप्नोति पुष्कलाम्  ॥ ३.२७७ [२६७ मेधातिथिपाठे] ॥  
  
यथा चैवाऽपरः पक्षः  
पूर्वपक्षाद् विशिष्यते ।  
तथा श्राद्धस्य पूर्वाह्णाद्  
अपराह्णो विशिष्यते  ॥ ३.२७८ [२६८ मेधातिथिपाठे] ॥  
  
प्राचीनावीतिना सम्यग्  
अपसव्यम् अतन्द्रिणा ।  
पित्र्यम् आ निधनात् कार्यं  
विधिवद् दर्भ-पाणिना  ॥ ३.२७९ [२६९ मेधातिथिपाठे] ॥  
  
रात्रौ श्राद्धं न कुर्वीत  
राक्षसी कीर्तिता हि सा ।  
सन्ध्ययोर् उभयोश् चैव  
सूर्ये चैवाऽचिरोदिते  ॥ ३.२८० [२७० मेधातिथिपाठे] ॥  
  
अनेन विधिना श्राद्धं  
त्रिर् अब्दस्येह निर्वपेत् ।  
हेमन्त-ग्रीष्म-वर्षासु  
पाञ्चयज्ञिकम् अन्वहम्  ॥ ३.२८१ [२७१ मेधातिथिपाठे] ॥  
  
न पैतृयज्ञियो होमो  
लौकिके ऽग्नौ विधीयते ।  
न दर्शेन विना श्राद्धम्  
आहिताग्नेर् द्विजन्मनः  ॥ ३.२८२ [२७२ मेधातिथिपाठे] ॥  
  
यद् एव तर्पयत्य् अद्भिः  
पितॄन् स्नात्वा द्विजोत्तमः ।  
तेनैव कृत्स्नम् आप्नोति  
पितृयज्ञक्रियाफलम्  ॥ ३.२८३ [२७३ मेधातिथिपाठे] ॥  
  
वसून् वदन्ति तु पितॄन्  
रुद्रांश् चैव पितामहान् ।  
प्रपितामहांस् तथादित्यान्  
श्रुतिर् एषा सनातनी  ॥ ३.२८४ [२७४ मेधातिथिपाठे] ॥  
  
विघसाशी भवेन् नित्यं  
नित्यं वामृत-भोजनः ।  
विघसो भुक्तशेषं तु  
यज्ञशेषं तथामृतम्  ॥ ३.२८५ [२७५ मेधातिथिपाठे] ॥  
  
एतद् वो ऽभिहितं सर्वं  
विधानं पाञ्चयज्ञिकम् ।  
द्विजातिमुख्यवृत्तीनां  
विधानं श्रूयताम् इति  ॥ ३.२८६ [२७६ मेधातिथिपाठे] ॥  

## ०४
चतुर्थम् आयुषो भागम्  
उषित्वाद्यं गुरौ द्विजाः ।  
द्वितीयम् आयुषो भागं  
कृत-दारो गृहे वसेत्  ॥ ४.१ ॥  

अद्रोहेणैव भूतानाम्  
अल्पद्रोहेण वा पुनः ।  
या वृत्तिस् तां समास्थाय  
विप्रो जीवेद् अनापदि  ॥ ४.२ ॥  
  
यात्रामात्रप्रसिद्ध्य्-अर्थं  
स्वैः कर्मभिर् अगर्हितैः ।  
अक्लेशेन शरीरस्य  
कुर्वीत धनसञ्चयम्  ॥ ४.३ ॥  
  
ऋतामृताभ्यां जीवेत् तु  
मृतेन प्रमृतेन वा ।  
सत्यानृताभ्याम् अपि वा  
न श्ववृत्त्या कदा चन  ॥ ४.४ ॥  
  
ऋतम् उञ्छ-शिलं ज्ञेयम्  
अमृतं स्याद् अयाचितम् ।  
मृतं तु याचितं भैक्षं  
प्रमृतं कर्षणं स्मृतम्  ॥ ४.५ ॥  
  
सत्यानृतं तु वाणिज्यं  
तेन चैवाऽपि जीव्यते ।  
सेवा श्ववृत्तिर् आख्याता  
तस्मात् तां परिवर्जयेत्  ॥ ४.६ ॥  
  
कुसूल-धान्यको वा स्यात्  
कुम्भी-धान्यक एव वा ।  
त्र्यहैहिको वापि भवेद्  
अश्वस्तनिक एव वा  ॥ ४.७ ॥  
  
चतुर्णाम् अपि चैतेषां  
द्विजानां गृहमेधिनाम् ।  
ज्यायान् परः परो ज्ञेयो  
धर्मतो लोकजित्तमः  ॥ ४.८ ॥  
  
षट्-कर्मैको भवत्य् एषां  
त्रिभिर् अन्यः प्रवर्तते ।  
द्वाभ्याम् एकश् चतुर्थस् तु  
ब्रह्मसत्त्रेण जीवति  ॥ ४.९ ॥  
  
वर्तयंश् च शिलोञ्छाभ्याम्  
अग्निहोत्र-परायणः ।  
इष्टीः पार्वायणान्तीयाः  
केवला निर्वपेत् सदा  ॥ ४.१० ॥  
  
न लोकवृत्तं वर्तेत  
वृत्तिहेतोः कथं चन ।  
अजिह्माम् अशथां शुद्धां  
जीवेद् ब्राह्मणजीविकाम्  ॥ ४.११ ॥  
  
सन्तोषं परम् आस्थाय  
सुखार्थी संयतो भवेत् ।  
सन्तोष-मूलं हि सुखं  
दुःख-मूलं विपर्ययः  ॥ ४.१२ ॥  

अतो ऽन्यतमया वृत्त्या  
जीवंस् तु स्नातको द्विजः ।  
स्वर्गायुष्य-यशस्यानि  
व्रताणीमानि धारयेत् [मेधातिथिपाठः - स्वर्ग्यायुष्य-]  ॥ ४.१३ ॥  
  
वेदोदितं स्वकं कर्म  
नित्यं कुर्याद् अतन्द्रितः ।  
तद् धि कुर्वन् यथाशक्ति  
प्राप्नोति परमां गतिम्  ॥ ४.१४ ॥  
  
नेहेताऽर्थान् प्रसङ्गेन  
न विरुद्धेन कर्मणा ।  
न विद्यमानेष्व् अर्थेषु  
नार्त्याम् अपि यतस् ततः [मेधातिथिपाठः - न कल्पमानेष्व् अर्थेषु]  ॥ ४.१५ ॥  
  
इन्द्रियार्थेषु सर्वेषु  
न प्रसज्येत कामतः ।  
अतिप्रसक्तिं चैतेषां  
मनसा सन्निवर्तयेत्  ॥ ४.१६ ॥  
  
सर्वान् परित्यजेद् अर्थान्  
स्वाध्यायस्य विरोधिनः ।  
यथा तथाध्यापयंस् तु  
सा ह्य् अस्य कृतकृत्यता  ॥ ४.१७ ॥  
  
वयसः कर्मणो ऽर्थस्य  
श्रुतस्याऽभिजनस्य च ।  
वेष-वाग्-बुद्धि-सारूप्यम्  
आचरन् विचरेद् इह  ॥ ४.१८ ॥  
  
बुद्धि-वृद्धि-कराण्य् आशु  
धन्यानि च हितानि च ।  
नित्यं शास्त्राण्य् अवेक्षेत  
निगमांश् चैव वैदिकान्  ॥ ४.१९ ॥  
  
यथा यथा हि पुरुषः  
शास्त्रं समधिगच्छति ।  
तथा तथा विजानाति  
विज्ञानं चाऽस्य रोचते  ॥ ४.२० ॥  
  
ऋषियज्ञं देवयज्ञं  
भूतयज्ञं च सर्वदा ।  
नृयज्ञं पितृयज्ञं च  
यथाशक्ति न हापयेत्  ॥ ४.२१ ॥  
  
एतान् एके महायज्ञान्  
यज्ञशास्त्रविदो जनाः ।  
अनीहमानाः सततम्  
इन्द्रियेष्व् एव जुह्वति  ॥ ४.२२ ॥  
  
वाच्य् एके जुह्वति प्राणं  
प्राणे वाचं च सर्वदा ।  
वाचि प्राणे च पश्यन्तो  
यज्ञनिर्वृत्तिम् अक्षयाम्  ॥ ४.२३ ॥  
  
ज्ञानेनैवाऽपरे विप्रा  
यजन्त्य् एतैर् मखैः सदा [मेधातिथिपाठः - यजन्ते तैर् मखैः सदा] ।  
ज्ञान-मूलां क्रियाम् एषां  
पश्यन्तो ज्ञानचक्षुषा  ॥ ४.२४ ॥  
  
अग्निहोत्रं च जुहुयाद्  
आद्य्-अन्ते द्यु-निशोः सदा ।  
दर्शेन चाऽर्धमासान्ते  
पौर्णामासेन चैव हि  ॥ ४.२५ ॥  
  
सस्यान्ते नवसस्येष्ट्या  
तथा र्त्व्-अन्ते द्विजो ऽध्वरैः ।  
पशुना त्व् अयनस्यादौ  
समान्ते सौमिकैर् मखैः [मेधातिथिपाठः - अयनान्ते तु समान्ते]  ॥ ४.२६ ॥  
  
नाऽनिष्ट्वा नवसस्येष्ट्या  
पशुना चाऽग्निमान् द्विजः ।  
नवान्नम् अद्यान् मांसं वा  
दीर्घम् आयुर् जिजीविषुः  ॥ ४.२७ ॥  
  
नवेनाऽनर्चिता ह्य् अस्य  
पशुहव्येन चाऽग्नयः ।  
प्राणान् एवाऽत्तुम् इच्छन्ति  
नवान्नामिषगर्धिनः  ॥ ४.२८ ॥  
  
आसनाशन-शय्याभिर्  
अद्भिर् मूल-फलेन वा ।  
नाऽस्य कश् चिद् वसेद् गेहे  
शक्तितो ऽनर्चितो ऽतिथिः  ॥ ४.२९ ॥  
  
पाषाण्डिनो विकर्मस्थान्  
बैडाल-व्रतिकाञ् शठान् ।  
हैतुकान् बक-वृत्तींश् च  
वाङ्-गात्रेणाऽपि नाऽर्चयेत्  ॥ ४.३० ॥  
  
वेदविद्या-व्रत-स्नाताञ्  
श्रोत्रियान् गृहमेधिनः ।  
पूजयेद् धव्य-कव्येन  
विपरीतांश् च वर्जयेत्  ॥ ४.३१ ॥  
  
शक्तितो ऽपचमानेभ्यो  
दातव्यं गृहमेधिना ।  
संविभागश् च भूतेभ्यः  
कर्तव्यो ऽनुपरोधतः  ॥ ४.३२ ॥  
  
राजतो धनम् अन्विच्छेत्  
संसीदन् स्नातकः क्षुधा ।  
याज्यान्तेवासिनोर् वापि  
न त्व् अन्यत इति स्थितिः  ॥ ४.३३ ॥  
  
न सीदेत् स्नातको विप्रः  
क्षुधा शक्तः कथं चन ।  
न जीर्ण-मलवद्-वासा  
भवेच् च विभवे सति  ॥ ४.३४ ॥  
  
कॢप्तकेश-नख-श्मश्रुर्  
दान्तः शुक्लाम्बरः शुचिः ।  
स्वाध्याये चैव युक्तः स्यान्  
नित्यम् आत्महितेषु च  ॥ ४.३५ ॥  
  
वैणवीं धारयेद् यष्टिं  
सोदकं च कमण्डलुम् ।  
यज्ञोपवीतं वेदं च  
शुभं रौक्मे च कुण्डले  ॥ ४.३६ ॥  
  
नेक्षेतोद्यन्तम् आदित्यं  
नाऽस्तं यान्तं कदा चन ।  
नोपसृष्टं न वारिस्थं  
न मध्यं नभसो गतम्  ॥ ४.३७ ॥  
  
न लङ्घयेद् वत्सतन्त्रीं  
न प्रधावेच् च वर्षति ।  
न चोदके निरीक्षेत  
स्वरूपम् इति धारणा  ॥ ४.३८ ॥  
  
मृदं गां दैवतं विप्रं  
घृतं मधु चतुष्पथम् ।  
प्रदक्षिणानि कुर्वीत  
प्रज्ञातांश् च वनस्पतीन्  ॥ ४.३९ ॥  
नोपगच्छेत् प्रमत्तो ऽपि  
स्त्रियम् आर्तवदर्शने ।  
समानशयने चैव  
न शयीत तया सह  ॥ ४.४० ॥  
  
रजसाभिप्लुतां नारीं  
नरस्य ह्य् उपगच्छतः ।  
प्रज्ञा तेजो बलं चक्षुर्  
आयुश् चैव प्रहीयते  ॥ ४.४१ ॥  
  
तां विवर्जयतस् तस्य  
रजसा समभिप्लुताम् ।  
प्रज्ञा तेजो बलं चक्षुर्  
आयुश् चैव प्रवर्धते  ॥ ४.४२ ॥  
  
नाऽश्नीयाद् भार्यया सार्धं  
नैनाम् ईक्षेत चाऽश्नतीम् ।  
क्षुवतीं जृम्भमाणां वा  
न चासीनां यथासुखम्  ॥ ४.४३ ॥  
  
नाऽञ्जयन्तीं स्वके नेत्रे  
न चाऽभ्यक्ताम् अनावृताम् ।  
न पश्येत् प्रसवन्तीं च  
तेजस्-कामो द्विजोत्तमः  ॥ ४.४४ ॥  
  
नाऽन्नम् अद्याद् एकवासा  
न नग्नः स्नानम् आचरेत् ।  
न मूत्रं पथि कुर्वीत  
न भस्मनि न गोव्रजे  ॥ ४.४५ ॥  
  
न फालकृष्टे न जले  
न चित्यां न च पर्वते ।  
न जीर्णदेवायतने  
न वल्मीके कदा चन  ॥ ४.४६ ॥  
  
न स-सत्त्वेषु गर्तेषु  
न गच्छन्न् अपि न स्थितः ।  
न नदीतीरम् आसाद्य  
न च पर्वतमस्तके  ॥ ४.४७ ॥  
  
वाय्व्-अग्नि-विप्रम् आदित्यम्  
अपः पश्यंस् तथैव गाः ।  
न कदा चन कुर्वीत  
विण्-मूत्रस्य विसर्जनम्  ॥ ४.४८ ॥  
  
तिरस्कृत्योच्चरेत् काष्ठ-  
लोष्ठ-पत्र-तृणादिना [मेधातिथिपाठः - तृणादि च] ।  
नियम्य प्रयतो वाचं  
संवीताङ्गो ऽवगुण्ठितः  ॥ म्न्_क्।४९ [५० मेधातिथिपाठे] ॥  
  
मूत्रोच्चार-समुत्सर्गं  
दिवा कुर्याद् उदङ्-मुखः ।  
दक्षिणाभिमुखो रात्रौ  
सन्ध्यायोश् च यथा दिवा  ॥ म्न्_क्।५० [५१ मेधातिथिपाठे] ॥  
  
छायायाम् अन्धकारे वा  
रात्राव् अहनि वा द्विजः ।  
यथासुख-मुखः कुर्यात्  
प्राणबाध-भयेषु च  ॥ म्न्_क्।५१ [५२ मेधातिथिपाठे] ॥  
  
प्रत्य्-अग्निं प्रति-सूर्यं च  
प्रति-सोमोदक-द्विजम् ।  
प्रति-गु प्रति-वातं च  
प्रज्ञा नश्यति मेहतः [क्:प्रति-गां प्रति-वातं]  ॥ म्न्_क्।५२ [४९ मेधातिथिपाठे] ॥  
  
नाऽग्निं मुखेनोपधमेन्  
नग्नां नेक्षेत च स्त्रियम् ।  
नाऽमेध्यं प्रक्षिपेद् अग्नौ  
न च पादौ प्रतापयेत्  ॥ ४.५३ ॥  
  
अधस्तान् नोपदध्याच् च  
न चैनम् अभिलङ्घयेत् ।  
न चैनं पादतः कुर्यान्  
न प्राणाबाधम् आचरेत्  ॥ ४.५४ ॥  
  
नाऽश्नीयात् सन्धिवेलायां  
न गच्छेन् नाऽपि संविशेत् ।  
न चैव प्रलिखेद् भूमिं  
नात्मनो ऽपहरेत् स्रजम्  ॥ ४.५५ ॥  
  
नाऽप्सु मूत्रं पुरीषं वा  
ष्ठीवनं वा समुत्सृजेत् ।  
अमेध्यलिप्तम् अन्यद् वा  
लोहितं वा विषाणि वा  ॥ ४.५६ ॥  
  
नैकः सुप्याच् छून्यगेहे  
न श्रेयांसं प्रबोधयेत् [शून्यगृहे स्वप्यान्] ।  
नोदक्ययाभिभाषेत  
यज्ञं गच्छेन् न चाऽवृतः  ॥ ४.५७ ॥  
  
अग्न्यगारे गवां गोष्ठे  
ब्राह्मणानां च सन्निधौ ।  
स्वाध्याये भोजने चैव  
दक्षिनं पाणिम् उद्धरेत्  ॥ ४.५८ ॥  
  
न वारयेद् गां धयन्तीं  
न चाचक्षीत कस्य चित् ।  
न दिवीन्द्रायुधं दृष्ट्वा  
कस्य चिद् दर्शयेद् बुधः  ॥ ४.५९ ॥  
  
नाऽधर्मिके वसेद् ग्रामे  
न व्याधि-बहुले भृशम् ।  
नैकः प्रपद्येताऽध्वानं  
न चिरं पर्वते वसेत्  ॥ ४.६० ॥  
  
न शूद्रराज्ये निवसेन्  
नाऽधार्मिकजनावृते ।  
न पाषण्डिगणाक्रान्ते  
नोपस्षृटे ऽन्त्यजैर् नृभिः  ॥ ४.६१ ॥  
  
न भुञ्जीतोद्धृत-स्नेहं  
नाऽतिसौहित्यम् आचरेत् ।  
नाऽतिप्रगे नाऽतिसायं  
न सायं प्रातर्-आशितः  ॥ ४.६२ ॥  
  
न कुर्वीत वृथाचेष्टां  
न वार्य् अञ्जलिना पिबेत् ।  
नोत्सङ्गे भक्षयेद् भक्ष्यान्  
न जातु स्यात् कुतूहली  ॥ ४.६३ ॥  
  
न नृत्येद् अथ वा गायेन्  
न वादित्राणि वादयेत्] [मेधातिथिपाठः - न नृत्येन् नैव गायेच् च न  
वादित्राणि वादयेत्] ।  
नास्फोटयेन् न च क्ष्वेडेन्  
न च रक्तो विरावयेत् [मेधातिथिपाठः - न च रक्तो विरोधयेत्]  ॥ ४.६४ ॥  
  
न पादौ धावयेत् कांस्ये  
कदा चिद् अपि भाजने ।  
न भिन्नभाण्डे भुञ्जीत  
न भावप्रतिदूषिते  ॥ ४.६५ ॥  
  
उपानहौ च वासश् च  
धृतम् अन्यैर् न धारयेत् ।  
उपवीतम् अलङ्कारं  
स्रजं करकम् एव च  ॥ ४.६६ ॥  
  
नाऽविनीतैर् भजेद् धुर्यैर्  
न च क्षुध्-व्याधि-पीडितैः [मेधातिथिपाठः - नाऽविनीतैर् व्रजेद्] ।  
न भिन्न-शृङ्गाक्षि-खुरैर्  
न वालधिविरूपितैः  ॥ ४.६७ ॥  
  
विनीतैस् तु व्रजेन् नित्यम्  
आशुगैर् लक्षणान्वितैः ।  
वर्ण-रूपोपसम्पन्नैः  
प्रतोदेनातुदन् भृशम् [मेधातिथिपाठः - प्रतोदेनाक्षिपन्]  ॥ ४.६८ ॥  
  
बालातपः प्रेतधूमो  
वर्ज्यं भिन्नं तथासनम् ।  
न छिन्द्यान् नख-रोमाणि  
दन्तैर् नोत्पाटयेन् नखान् [मेधातिथिपाठः - न च्छिन्द्यान्]  ॥ ४.६९ ॥  
  
न मृल्-लोष्ठं च मृद्नीयान्  
न छिन्द्यात् करजैस् तृणम् [मेधातिथिपाठः - च्छिन्द्यात्] ।  
न कर्म निष्फलं कुर्यान्  
नायत्याम् असुखोदयम्  ॥ ४.७० ॥  
  
लोष्ठमर्दी तृणच्छेदी  
नखखादी च यो नरः ।  
स विनाशं व्रजत्य् आशु  
सूचकाशुचिर् एव च [मेधातिथिपाठः - सूचको ऽशुचिर् एव च]  ॥ ४.७१ ॥  
  
न विगर्ह्य कथां कुर्याद्  
बहिर् माल्यं न धारयेत् [मेधातिथिपाठः - न विगृह्य कथां कुर्याद्] ।  
गवां च यानं पृष्ठेन  
सर्वथैव विगर्हितम्  ॥ ४.७२ ॥  
  
अद्वारेण च नाऽतीयाद्  
ग्रामं वा वेश्म वावृतम् ।  
रात्रौ च वृक्षमूलानि  
दूरतः परिवर्जयेत्  ॥ ४.७३ ॥  
  
नाऽक्षैर् दीव्येत् कदा चित् तु  
स्वयं नोपानहौ हरेत् ।  
शयनस्थो न भुञ्जीत  
न पाणिस्थं न चासने  ॥ ४.७४ ॥  
  
सर्वं च तिलसम्बद्धं  
नाऽद्याद् अस्तम् इते रवौ ।  
न च नग्नः शयीतेह  
न चोच्छिष्टः क्व चिद् व्रजेत्  ॥ ४.७५ ॥  
  
आर्द्र-पादस् तु भुञ्जीत  
नार्द्र-पादस् तु संविशेत् ।  
आर्द्र-पादस् तु भुञ्जानो  
दीर्घम् आयुर् अवाप्नुयात्  ॥ ४.७६ ॥  
  
अचक्षुर्विषयं दुर्गं  
न प्रपद्येत कर्हि चित् ।  
न विण्-मूत्रम् उदीक्षेत  
न बाहुभ्यां नदीं तरेत्  ॥ ४.७७ ॥  
  
अधितिष्ठेन् न केशांस् तु  
न भस्मास्थि-कपालिकाः ।  
न कार्पासास्थि न तुषान्  
दीर्घम् आयुर् जिजीविषुः  ॥ ४.७८ ॥  
  
न संवसेच् च पतितैर्  
न चाण्डालैर् न पुल्कसैः ।  
न मूर्खैर् नाऽवलिप्तैश् च  
नाऽन्त्यैर् नाऽन्त्यावसायिभिः  ॥ ४.७९ ॥  
  
न शूद्राय मतिं दद्यान्  
नोच्छिष्टं न हविष्कृतम् ।  
न चाऽस्योपदिशेद् धर्मं  
न चाऽस्य व्रतम् आदिशेत्  ॥ ४.८० ॥  
  
यो ह्य् अस्य धर्मम् आचष्टे  
यश् चैवादिशति व्रतम् ।  
सो ऽसंवृतं नाम तमः  
सह तेनैव मज्जति  ॥ ४.८१ ॥  
  
न संहताभ्यां पाणिभ्यां  
कण्डूयेद् आत्मनः शिरः ।  
न स्पृशेच् चैतद् उच्छिष्टो  
न च स्नायाद् विना ततः  ॥ ४.८२ ॥  
  
केशग्रहान् प्रहारांश् च  
शिरस्य् एतान् विवर्जयेत् ।  
शिरःस्नातश् च तैलेन  
नाऽङ्गं किं चिद् अपि स्पृशेत्  ॥ ४.८३ ॥  
  
न राज्ञः प्रतिगृह्णीयाद्  
अराजन्यप्रसूतितः ।  
सूना-चक्र-ध्वजवतां  
वेशेनैव च जीवताम्  ॥ ४.८४ ॥  
  
दशसूना-समं चक्रं  
दशचक्र-समो ध्वजः ।  
दशध्वज-समो वेशो  
दशवेश-समो नृपः  ॥ ४.८५ ॥  
दश सूणासहस्राणि  
यो वाहयति सौनिकः ।  
तेन तुल्यः स्मृतो राजा  
घोरस् तस्य प्रतिग्रहः  ॥ ४.८६ ॥  
  
यो राज्ञः प्रतिगृह्णाति  
लुब्धस्योच्छास्त्रवर्तिनः ।  
स पर्यायेण यातीमान्  
नरकान् एकविंशतिम्  ॥ ४.८७ ॥  
  
तामिस्रम् अन्धतामिस्रं  
महारौरव-रौरवौ ।  
नरकं कालसूत्रं च  
महानरकम् एव च  ॥ ४.८८ ॥  
  
सञ्जीवनं महावीचिं  
तपनं सम्प्रतापनम् ।  
संहातं च स-काकोलं  
कुड्मलं प्रतिमूर्तिकम् [मेधातिथिपाठः - पूतिमृत्तिकम्]  ॥ ४.८९ ॥  
  
लोहशङ्कुम् ऋजीषं च  
पन्थानं शाल्मलीं नदीम् ।  
असिपत्रवनं चैव  
लोहदारकम् एव च  ॥ ४.९० ॥  
  
एतद् विदन्तो विद्वांसो  
ब्राह्मणा ब्रह्मवादिनः ।  
न राज्ञः प्रतिगृह्णन्ति  
प्रेत्य श्रेयो ऽभिकाङ्क्षिणः  ॥ ४.९१ ॥  
  
ब्राह्मे मुहूर्ते बुध्येत  
धर्मार्थौ चाऽनुचिन्तयेत् ।  
कायक्लेशांश् च तन्-मूलान्  
वेदतत्त्वार्थम् एव च  ॥ ४.९२ ॥  
  
उत्थायावश्यकं कृत्वा  
कृत-शौचः समाहितः ।  
पूर्वां सन्ध्यां जपंस् तिष्ठेत्  
स्वकाले चाऽपरां चिरम्  ॥ ४.९३ ॥  
  
ऋषयो दीर्घसन्ध्यत्वाद्  
दीर्घम् आयुर् अवाप्नुयुः ।  
प्रज्ञां यशश् च कीर्तिं च  
ब्रह्मवर्चसम् एव च  ॥ ४.९४ ॥  
  
श्रावण्यां प्रौष्ठपद्यां वाप्य्  
उपाकृत्य यथाविधि ।  
युक्तश् छन्दांस्य् अधीयीत  
मासान् विप्रो ऽर्धपञ्चमान्  ॥ ४.९५ ॥  
  
पुष्ये तु छन्दसां कुर्याद्  
बहिर् उत्सर्जनं द्विजः ।  
माघशुक्लस्य वा प्राप्ते  
पूर्वाह्णे प्रथमे ऽहनि  ॥ ४.९६ ॥  
  
यथाशास्त्रं तु कृत्वैवम्  
उत्सर्गं छन्दसां बहिः ।  
विरमेत् पक्षिणीं रात्रिं  
तद् एवैकम् अहर्-निशम्  ॥ ४.९७ ॥  
  
अत ऊर्ध्वं तु छन्दांसि  
शुक्लेषु नियतः पठेत् ।  
वेदाङ्गानि च सर्वाणि  
कृष्णपक्षेषु सम्पठेत्  ॥ ४.९८ ॥  
  
नाऽविस्पष्टम् अधीयीत  
न शूद्रजनसन्निधौ ।  
न निशान्ते परिश्रान्तो  
ब्रह्माऽधीत्य पुनः स्वपेत्  ॥ ४.९९ ॥  
  
यथोदितेन विधिना नित्यं  
छन्दस्कृतं पठेत् ।  
ब्रह्म छन्दस्कृतं चैव  
द्विजो युक्तो ह्य् अनापदि  ॥ ४.१०० ॥  
  
इमान् नित्यम् अनध्यायान्  
अधीयानो विवर्जयेत् ।  
अध्यापनं च कुर्वाणः  
शिष्याणां विधिपूर्वकम्  ॥ ४.१०१ ॥  
  
कर्णश्रवे ऽनिले रात्रौ  
दिवा पांसुसमूहने ।  
एतौ वर्षास्व् अनध्यायाव्  
अध्यायज्ञाः प्रचक्षते  ॥ ४.१०२ ॥  
  
विद्युत्-स्तनित-वर्षेषु  
महोल्कानां च सम्प्लवे ।  
आकालिकम् अनध्यायम्  
एतेषु मनुर् अब्रवीत्  ॥ ४.१०३ ॥  
  
एतांस् त्व् अभ्युदितान् विद्याद्  
यदा प्रादुष्कृताग्निषु ।  
तदा विद्याद् अनध्यायम्  
अनृतौ चाऽभ्रदर्शने  ॥ ४.१०४ ॥  
  
निर्घाते भूमिचलने  
ज्योतिषां चोपसर्जने ।  
एतान् आकालिकान् विद्याद्  
अनध्यायान् ऋताव् अपि  ॥ ४.१०५ ॥  
  
प्रादुष्कृतेष्व् अग्निषु तु  
विद्युत्-स्तनित-निःस्वने ।  
स-ज्योतिः स्याद् अनध्यायः  
शेषे रात्रौ यथा दिवा  ॥ ४.१०६ ॥  
  
नित्यानध्याय एव स्याद्  
ग्रामेषु नगरेषु च ।  
धर्मनैपुण्य-कामानां  
पूतिगन्धे च सर्वदा [मेधातिथिपाठः - सर्वशः]  ॥ ४.१०७ ॥  
  
अन्तर्गत-शवे ग्रामे  
वृषलस्य च सन्निधौ ।  
अनध्यायो रुद्यमाने  
समवाये जनस्य च  ॥ ४.१०८ ॥  
  
उदके मध्यरात्रे च  
विण्-मूत्रस्य विसर्जने ।  
उच्छिष्टः श्राद्धभुक् चैव  
मनसापि न चिन्तयेत्  ॥ ४.१०९ ॥  
  
प्रतिगृह्य द्विजो विद्वान्  
एकोद्दिष्टस्य केतनम्] [मेधातिथिपाठः - एकोद्दिष्ट-निकेतनम्] ।  
त्र्यहं न कीर्तयेद् ब्रह्म  
राज्ञो राहोश् च सूतके  ॥ ४.११० ॥  
  
यावद् एकानुदिष्टस्य  
गन्धो लेपश् च तिष्ठति ।  
विप्रस्य विदुषो देहे  
तावद् ब्रह्म न कीर्तयेत्  ॥ ४.१११ ॥  
  
शयानः प्रौढ-पादश् च  
कृत्वा चैवाऽवसक्थिकाम् ।  
नाऽधीयीतामिषं जग्ध्वा  
सूतकान्नाद्यम् एव च  ॥ ४.११२ ॥  
  
नीहारे बाणशब्दे च  
सन्ध्ययोर् एव चोभयोः ।  
अमावास्या-चतुर्दश्योः  
पौर्णमास्य्-अष्टकासु च  ॥ ४.११३ ॥  
  
अमावास्या गुरुं हन्ति  
शिष्यं हन्ति चतुर्दशी ।  
ब्रह्माऽष्टक-पौर्णमास्यौ  
तस्मात् ताः परिवर्जयेत्  ॥ ४.११४ ॥  
  
पांसुवर्षे दिशां दाहे  
गोमायुविरुते तथा ।  
श्व-खरोष्ट्रे च रुवति  
पङ्क्तौ च न पठेद् द्विजः  ॥ ४.११५ ॥  
  
नाऽधीयीत श्मशानान्ते  
ग्रामान्ते गोव्रजे ऽपि वा ।  
वसित्वा मैथुनं वासः  
श्राद्धिकं प्रतिगृह्य च  ॥ ४.११६ ॥  
  
प्राणि वा यदि वाप्राणि  
यत् किं चिच् छ्राद्धिकं भवेत् ।  
तद् आलभ्याऽप्य् अनध्यायः  
पाण्य्-आस्यो हि द्विजः स्मृतः  ॥ ४.११७ ॥  
  
चोरैर् उपद्रुते ग्रामे  
सम्भ्रमे चाऽग्निकारिते [मेधातिथिपाठः - चौरैर् उपप्लुते, सम्भ्रमे] ।  
आकालिकम् अनध्यायं  
विद्यात् सर्वाद्भुतेषु च  ॥ ४.११८ ॥  
  
उपाकर्मणि चोत्सर्गे  
त्रिरात्रं क्षेपणं स्मृतम् ।  
अष्टकासु त्व् अहोरात्रम्  
ऋत्वन्तासु च रात्रिषु  ॥ ४.११९ ॥  
  
नाऽधीयीताऽश्वम् आरूढो  
न वृक्षं न च हस्तिनम् ।  
न नावं न खरं नोष्ट्रं  
नेरिणस्थो न यानगः  ॥ ४.१२० ॥  
न विवादे न कलहे  
न सेनायां न सङ्गरे ।  
न भुक्तमात्रे नाऽजीर्णे  
न वमित्वा न शुक्तके  ॥ ४.१२१ ॥  
  
अतिथिं चाऽननुज्ञाप्य  
मारुते वाति वा भृशम् ।  
रुधिरे च स्रुते गात्राच्  
छस्त्रेण च परिक्षते  ॥ ४.१२२ ॥  
  
सामध्वनाव् ऋग्-यजुषी  
नाऽधीयीत कदा चन ।  
वेदस्याऽधीत्य वाप्य् अन्तम्  
आरण्यकम् अधीत्य च  ॥ ४.१२३ ॥  
  
ऋग्वेदो देव-दैवत्यो  
यजुर्वेदस् तु मानुषः ।  
सामवेदः स्मृतः पित्र्यस्  
तस्मात् तस्याऽशुचिर् ध्वनिः  ॥ ४.१२४ ॥  
  
एतद् विद्वन्तो विद्वांसस्  
त्रयीनिष्कर्षम् अन्वहम् ।  
क्रमतः पूर्वम् अभ्यस्य  
पश्चाद् वेदम् अधीयते  ॥ ४.१२५ ॥  
  
पशु-मण्डूक-मार्जार-  
श्व-सर्प-नकुलाखुभिः ।  
अन्तरागमने विद्याद्  
अनध्यायम् अहर्-निशम्  ॥ ४.१२६ ॥  
  
द्वाव् एव वर्जयेन् नित्यम्  
अनध्यायौ प्रयत्नतः ।  
स्वाध्यायभूमिं चाऽशुद्धम्  
आत्मानं चाऽशुचिं द्विजः  ॥ ४.१२७ ॥  
  
अमावास्याम् अष्टमीं च  
पौर्णमासीं चतुर्दशीम् ।  
ब्रह्मचारी भवेन् नित्यम्  
अप्य् ऋतौ स्नातको द्विजः  ॥ ४.१२८ ॥  
  
न स्नानम् आचरेद् भुक्त्वा  
नातुरो न महानिशि ।  
न वासोभिः सहाऽजस्रं  
नाऽविज्ञाते जलाशये  ॥ ४.१२९ ॥  
  
देवतानां गुरो राज्ञः  
स्नातकाचार्ययोस् तथा ।  
नाक्रामेत् कामतश् छायां  
बभ्रुणो दीक्षितस्य च  ॥ ४.१३० ॥  
  
मध्यन्दिने ऽर्धरात्रे च  
श्राद्धं भुक्त्वा च सामिषम् ।  
सन्ध्ययोर् उभयोश् चैव  
न सेवेत चतुष्पथम्  ॥ ४.१३१ ॥  
  
उद्वर्तनम् अपस्नानं  
विण्-मूत्रे रक्तम् एव च ।  
श्लेश्म-निष्ठ्यूत-वान्तानि  
नाऽधितिष्ठेत् तु कामतः  ॥ ४.१३२ ॥  
  
वैरिणं नोपसेवेत  
सहायं चैव वैरिणः ।  
अधार्मिकं तस्करं च  
परस्यैव च योषितं  ॥ ४.१३३ ॥  
  
न हीदृशम् अनायुष्यं  
लोके किं चन विद्यते ।  
यादृशं पुरुषस्येह  
परदारोपसेवनम्  ॥ ४.१३४ ॥  
  
क्षत्रियं चैव सर्पं च  
ब्राह्मणं च बहु-श्रुतम् ।  
नाऽवमन्येत वै भूष्णुः  
कृशान् अपि कदा चन  ॥ ४.१३५ ॥  
  
एतत् त्रयं हि पुरुषं  
निर्दहेद् अवमानितम् ।  
तस्माद् एतत् त्रयं नित्यं  
नाऽवमन्येत बुद्धिमान्  ॥ ४.१३६ ॥  
  
नात्मानम् अवमन्येत  
पुर्वाभिर् असमृद्धिभिः ।  
आ मृत्योः श्रियम् अन्विच्छेन्  
नैनां मन्येत दुर्-लभाम्  ॥ ४.१३७ ॥  
  
सत्यं ब्रूयात् प्रियं ब्रूयान्  
न ब्रूयात् सत्यम् अप्रियम् ।  
प्रियं च नाऽनृतं ब्रूयाद्  
एष धर्मः सनातनः  ॥ ४.१३८ ॥  
  
भद्रं भद्रम् इति ब्रूयाद्  
भद्रम् इत्य् एव वा वदेत् ।  
शुष्क-वैरं विवादं च  
न कुर्यात् केन चित् सह  ॥ ४.१३९ ॥  
  
नाऽतिकल्यं नाऽतिसायं  
नाऽतिमध्यन्दिने स्थिते ।  
नाऽज्ञातेन समं गच्छेन्  
नैको न वृषलैः सह  ॥ ४.१४० ॥  
  
 हीनाङ्गान् अतिरिक्ताङ्गान्  
विद्या-हीनान् वयो-ऽधिकान् [मेधातिथिपाठः - वयोऽअतिगान्] ।  
रूप-द्रविण-हीनांश् च  
जाति-हीनांश् च नाक्षिपेत् [मेधातिथिपाठः - रूपद्रव्य-हीनांश् च]  ॥ ४.१४१ ॥  
  
न स्पृशेत् पाणिनोच्छिष्टो  
विप्रो गो-ब्राह्मणानलाण् ।  
न चाऽपि पश्येद् अशुचिः  
सुस्थो ज्योतिर्गणान् दिवा [मेधातिथिपाठः - स्वस्थो ज्योतिर्गणान् दिवि]  ॥ ४.१४२ ॥  
  
स्पृष्ट्वैतान् अशुचिर् नित्यम्  
अद्भिः प्राणान् उपस्पृशेत् ।  
गात्राणि चैव सर्वाणि  
नाभिं पाणितलेन तु  ॥ ४.१४३ ॥  
  
अनातुरः स्वानि खानि  
न स्पृशेद् अनिमित्ततः ।  
रोमाणि च रहस्यानि  
सर्वाण्य् एव विवर्जयेत्  ॥ ४.१४४ ॥  
  
मङ्गलाचारयुक्तः स्यात्  
प्रयतात्मा जितेन्द्रियः ।  
जपेच् च जुहुयाच् चैव  
नित्यम् अग्निम् अतन्द्रितः  ॥ ४.१४५ ॥  
  
मङ्गलाचारयुक्तानां  
नित्यं च प्रयतात्मनाम् ।  
जपतां जुह्वतां चैव  
विनिपातो न विद्यते  ॥ ४.१४६ ॥  
  
वेदम् एवाऽभ्यसेन् नित्यं  
यथाकालम् अतन्द्रितः [मेधातिथिपाठः - वेदम् एव जपेन्] ।  
तं ह्य् अस्याहुः परं धर्मम्  
उपधर्मो ऽन्य उच्यते  ॥ ४.१४७ ॥  
  
वेदाभ्यासेन सततं  
शौचेन तपसैव च ।  
अद्रोहेण च भूतानां  
जातिं स्मरति पौर्विकीम्  ॥ ४.१४८ ॥  
  
पौर्विकीं संस्मरन् जातिं  
ब्रह्मैवाऽभ्यस्यते पुनः [मेधातिथिपाठः - द्विजः] ।  
ब्रह्माभ्यासेन चाऽजस्रम्  
अनन्तं सुखम् अश्नुते  ॥ ४.१४९ ॥  
  
सावित्राञ् शान्तिहोमांश् च  
कुर्यात् पर्वसु नित्यशः [मेधातिथिपाठः - सावित्रान् शान्तिहोमांश्] ।  
पितॄंश् चैवाऽष्टकास्व् अर्चेन्  
नित्यम् अन्वष्टकासु च  ॥ ४.१५० ॥  
  
दूराद् आवसथान् मूत्रं  
दूरात् पादावसेचनम् ।  
उच्छिष्टान्न-निषेकं च  
दूराद् एव समाचरेत्  ॥ ४.१५१ ॥  
  
मैत्रं प्रसाधनं स्नानं  
दन्तधावनम् अञ्जनम् ।  
पूर्वाह्ण एव कुर्वीत  
देवतानां च पूजनम्  ॥ ४.१५२ ॥  
  
दैवतान्य् अभिगच्छेत् तु  
धार्मिकांश् च द्विजोत्तमान् ।  
ईश्वरं चैव रक्षार्थं  
गुरून् एव च पर्वसु  ॥ ४.१५३ ॥  
  
अभिवादयेद् वृद्धांश् च  
दद्याच् चैवासनं स्वकम् ।  
कृताञ्जलिर् उपासीत  
गच्छतः पृष्ठतो ऽन्वियात्  ॥ ४.१५४ ॥  
  
श्रुति-स्मृत्य्-उदितं सम्यङ्  
निबद्धं स्वेषु कर्मसु ।  
धर्ममूलं निषेवेत  
सद्-आचारम् अतन्द्रितः  ॥ ४.१५५ ॥  
  
आचाराल् लभते ह्य् आयुर्  
आचाराद् ईप्सिताः प्रजाः ।  
आचाराद् धनम् अक्षय्यम्  
आचारो हन्त्य् अलक्षणम्  ॥ ४.१५६ ॥  
  
दुर्-आचारो हि पुरुषो  
लोके भवति निन्दितः ।  
दुःखभागी च सततं  
व्याधितो ऽल्पायुर् एव च  ॥ ४.१५७ ॥  
  
सर्वलक्षण-हीनो ऽपि  
यः सदाचारवान् नरः ।  
श्रद्दधानो ऽनसूयश् च  
शतं वर्षाणि जीवति  ॥ ४.१५८ ॥  
  
यद् यत् परवशं कर्म  
तत् तद् यत्नेन वर्जयेत् ।  
यद् यद् आत्मवशं तु स्यात्  
तत् तत् सेवेत यत्नतः  ॥ ४.१५९ ॥  
  
सर्वं परवशं दुःखं  
सर्वम् आत्मवशं सुखम् ।  
एतद् विद्यात् समासेन  
लक्षणं सुख-दुःखयोः  ॥ ४.१६० ॥  
  
यत् कर्म कुर्वतो ऽस्य स्यात्  
परितोषो ऽन्तरात्मनः ।  
तत् प्रयत्नेन कुर्वीत  
विपरीतं तु वर्जयेत्  ॥ ४.१६१ ॥  
  
आचार्यं च प्रवक्तारं  
पितरं मातरं गुरुम् ।  
न हिंस्याद् ब्राह्मणान् गाश् च  
सर्वांश् चैव तपस्विनः  ॥ ४.१६२ ॥  
  
नास्तिक्यं वेदनिन्दां च  
देवतानां च कुत्सनम् ।  
द्वेषं दम्भं च मानं च  
क्रोधं तैक्ष्ण्यं च वर्जयेत् [मेधातिथिपाठः - द्वेषं स्तम्भं  
च]  ॥ ४.१६३ ॥  
  
परस्य दण्डं नोद्यच्छेत्  
क्रुद्धो नैनं निपातयेत् ।  
अन्यत्र पुत्राच् छिष्याद् वा  
शिष्ट्य्-अर्थं ताडयेत् तु तौ  ॥ ४.१६४ ॥  
  
ब्राह्मणायाऽवगुर्यैव  
द्विजातिर् वधकाम्यया ।  
शतं वर्षाणि तामिस्रे  
नरके परिवर्तते  ॥ ४.१६५ ॥  
  
ताडयित्वा तृणेनाऽपि  
संरम्भान् मतिपूर्वकम् ।  
एकविंशतीम् आजातीः  
पापयोनिषु जायते  ॥ ४.१६६ ॥  
  
अयुध्यमानस्योत्पाद्य  
ब्राह्मणस्याऽसृग् अङ्गतः ।  
दुःखं सुमहद् आप्नोति  
प्रेत्याऽप्राज्ञतया नरः  ॥ ४.१६७ ॥  
  
शोणितं यावतः पांसून्  
सङ्गृह्णाति महीतलात् ।  
तावतो ऽब्दान् अमुत्राऽन्यैः  
शोणितोत्पादको ऽद्यते  ॥ ४.१६८ ॥  
  
न कदा चिद् द्विजे तस्माद्  
विद्वान् अवगुरेद् अपि ।  
न ताडयेत् तृणेनाऽपि  
न गात्रात् स्रावयेद् असृक्  ॥ ४.१६९ ॥  
  
अधार्मिको नरो यो हि  
यस्य चाऽप्य् अनृतं धनम् ।  
हिंसारतश् च यो नित्यं  
नेहाऽसौ सुखम् एधते [मेधातिथिपाठः - हिंसारतिश्]  ॥ ४.१७० ॥  
  
न सीदन्न् अपि धर्मेण  
मनो ऽधर्मे निवेशयेत् ।  
अधार्मिकानां पापानाम्  
आशु पश्यन् विपर्ययम्  ॥ ४.१७१ ॥  
  
नाऽधर्मश् चरितो लोके  
सद्यः फलति गौर् इव ।  
शनैर् आवर्त्यमानस् तु  
कर्तुर् मूलानि कृन्तति  ॥ ४.१७२ ॥  
  
यदि नात्मनि पुत्रेषु  
न चेत् पुत्रेषु नप्तृषु ।  
न त्व् एव तु कृतो ऽधर्मः  
कर्तुर् भवति निष्-फलः [मेधातिथिपाठः - कृतो धर्मः?]  ॥ ४.१७३ ॥  
  
अधर्मेणैधते तावत्  
ततो भद्राणि पश्यति ।  
ततः सपत्नान् जयति  
स-मूलस् तु विनश्यति  ॥ ४.१७४ ॥  
  
सत्य-धर्मार्यवृत्तेषु  
शौचे चैवारमेत् सदा ।  
शिष्यांश् च शिष्याद् धर्मेण  
वाग्-बाहूदर-संयतः  ॥ ४.१७५ ॥  
  
परित्यजेद् अर्थ-कामौ  
यौ स्यातां धर्मवर्जितौ ।  
धर्मं चाऽप्य् असुखोदर्कं  
लोकसङ्क्रुष्टम् एव च  ॥ ४.१७६ ॥  
  
न पाणि-पाद-चपलो  
न नेत्र-चपलो ऽनृजुः ।  
न स्याद् वाक्-चपलश् चैव  
न परद्रोहकर्म-धीः  ॥ ४.१७७ ॥  
  
येनाऽस्य पितरो याता  
येन याताः पितामहाः ।  
तेन यायात् सतां मार्गं  
तेन गच्छन् न रिष्यति  ॥ ४.१७८ ॥  
  
ऋत्विक्-पुरोहिताचार्यैर्  
मातुलातिथिसंश्रितैः ।  
बाल-वृद्धातुरैर् वैद्यैर्  
ज्ञाति-सम्बन्धि-बान्धवैः  ॥ ४.१७९ ॥  
  
माता-पितृभ्यां जामीभिर्  
भ्रात्रा पुत्रेण भार्यया ।  
दुहित्रा दासवर्गेण  
विवादं न समाचरेत्  ॥ ४.१८० ॥  
  
एतैर् विवादान् सन्त्यज्य  
सर्वपापैः प्रमुच्यते ।  
एतैर् जितैश् च जयति  
सर्वांल् लोकान् इमान् गृही  ॥ ४.१८१ ॥  
  
आचार्यो ब्रह्मलोकेशः  
प्राजापत्ये पिता प्रभुः ।  
अतिथिस् त्व् इन्द्रलोकेशो  
देवलोकस्य च र्त्विजः  ॥ ४.१८२ ॥  
  
जामयो ऽप्सरसां लोके  
वैश्वदेवस्य बान्धवाः ।  
सम्बन्धिनो ह्य् अपां लोके  
पृथिव्यां मातृ-मातुलौ  ॥ ४.१८३ ॥  
  
आकाशेशास् तु विज्ञेया  
बाल-वृद्ध-कृशातुराः ।  
भ्राता ज्येष्ठः समः पित्रा  
भार्या पुत्रः स्वका तनुः  ॥ ४.१८४ ॥  
  
छाया स्वो दासवर्गश् च  
दुहिता कृपणं परम् ।  
तस्माद् एतैर् अधिक्षिप्तः  
सहेताऽसञ्ज्वरः सदा  ॥ ४.१८५ ॥  
  
प्रतिग्रहसमर्थो ऽपि  
प्रसङ्गं तत्र वर्जयेत् ।  
प्रतिग्रहेण ह्य् अस्याशु  
ब्राह्मं तेजः प्रशाम्यति  ॥ ४.१८६ ॥  
  
न द्रव्याणाम् अविज्ञाय  
विधिं धर्म्यं प्रतिग्रहे ।  
प्राज्ञः प्रतिग्रहं कुर्याद्  
अवसीदन्न् अपि क्षुधा  ॥ ४.१८७ ॥  
  
हिरण्यं भूमिम् अश्वं गाम्  
अन्नं वासस् तिलान् घृतम् ।  
प्रतिगृह्णन्न् अविद्वांस् तु  
भस्मी-भवति दारुवत्  ॥ ४.१८८ ॥  
  
हिरण्यम् आयुर् अन्नं च  
भूर् गौश् चाऽप्य् ओषतस् तनुम् ।  
अश्वश् चक्षुस् त्वचं वासो  
घृतं तेजस् तिलाह् प्रजाः  ॥ ४.१८९ ॥  
  
अतपास् त्व् अनधीयानः  
प्रतिग्रह-रुचिर् द्विजः ।  
अम्भस्य् अश्मप्लवेनेव  
सह तेनैव मज्जति  ॥ ४.१९० ॥  
  
तस्माद् अविद्वान् बिभियाद्  
यस्मात् तस्मात् प्रतिग्रहात् ।  
स्वल्पकेनाऽप्य् अविद्वान् हि  
पङ्के गौर् इव सीदति  ॥ ४.१९१ ॥  
  
न वार्य् अपि प्रयच्छेत् तु  
बैडालव्रतिके द्विजे ।  
न बकव्रतिके पापे  
नाऽवेदविदि धर्मवित्  ॥ ४.१९२ ॥  
  
त्रिष्व् अप्य् एतेषु दत्तं हि  
विधिनाप्य् अर्जितं धनम् ।  
दातुर् भवत्य् अनर्थाय  
परत्रादातुर् एव च  ॥ ४.१९३ ॥  
  
यथा प्लवेनाऽउपलेन  
निमज्जत्य् उदके तरन् ।  
तथा निमज्जतो ऽधस्ताद्  
अज्ञौ दातृ-प्रतीच्छकौ  ॥ ४.१९४ ॥  
  
धर्मध्वजी सदा लुब्धश्  
छाद्मिको लोकदम्भकः ।  
बैडालव्रतिको ज्ञेयो  
हिंस्रः सर्वाभिसन्धकः  ॥ ४.१९५ ॥  

[इन् थे ड़ोल्लोwइन्ग् नुम्बेरिन्ग् ओड़् ं, झऽस् एद्। हवे थे समे ओने wइथ् क्।]  
  
अधो-दृष्टिर् नैष्कृतिकः  
स्वार्थसाधन-तत्परः ।  
शठो मिथ्याविनीतश् च  
बकव्रतचरो द्विजः  ॥ ४.१९६ [१९७ मेधातिथिपाठे] ॥  
  
ये बकव्रतिनो विप्रा  
ये च मार्जारलिङ्गिनः ।  
ते पतन्त्य् अन्धतामिस्रे  
तेन पापेन कर्मणा  ॥ ४.१९७ [१९८ मेधातिथिपाठे] ॥  
  
न धर्मस्याऽपदेशेन  
पापं कृत्वा व्रतं चरेत् ।  
व्रतेन पापं प्रच्छाद्य  
कुर्वन् स्त्री-शूद्र-दम्भनम्  ॥ ४.१९८ [१९९ मेधातिथिपाठे] ॥  
  
प्रेत्येह चेदृशा विप्रा  
गर्ह्यन्ते ब्रह्मवादिभिः ।  
छद्मना चरितं यच् च  
व्रतं रक्षांसि गच्छति  ॥ ४.१९९ [२०० मेधातिथिपाठे] ॥  
  
अलिङ्गी लिङ्गिवेषेण  
यो वृत्तिम् उपजीवति ।  
स लिङ्गिनां हरत्य् एनस्  
तिर्यग्योनौ च जायते  ॥ ४.२०० [२०१ मेधातिथिपाठे] ॥  
  
परकीयनिपानेषु  
न स्नायाद् धि कदा चन [क्:स्नायाच् च कदा चन] ।  
निपानकर्तुः स्नात्वा तु  
दुष्कृतांशेन लिप्यते  ॥ ४.२०१ [२०२ मेधातिथिपाठे] ॥  
  
यान-शय्यासनान्य् अस्य  
कूपोद्यान-गृहाणि च ।  
अदत्तान्य् उपयुञ्जान  
एनसः स्यात् तुरीय-भाक्  ॥ ४.२०२ [२०३ मेधातिथिपाठे] ॥  
  
नदीषु देवखातेषु  
तडागेषु सरःसु च ।  
स्नानं समाचरेन् नित्यं  
गर्त-प्रस्रवणेषु च  ॥ ४.२०३ [२०४ मेधातिथिपाठे] ॥  
  
यमान् सेवेत सततं  
न नित्यं नियमान् बुधः ।  
यमान् पतत्य् अकुर्वाणो  
नियमान् केवलान् भजन्  ॥ ४.२०४ [२०५ मेधातिथिपाठे] ॥  
  
नाऽश्रोत्रियतते यज्ञे  
ग्रामयाजिकृते तथा ।  
स्त्रिया क्लीबेन च हुते  
भुञ्जीत ब्राह्मणः क्व चित्  ॥ ४.२०५ [२०६ मेधातिथिपाठे] ॥  
  
अश्लीकम् एतत् साधूनां  
यत्र जुह्वत्य् अमी हविः [मेधातिथिपाठः - अ-श्लीलम्] ।  
प्रतीपम् एतद् देवानां  
तस्मात् तत् परिवर्जयेत्  ॥ ४.२०६ [२०७ मेधातिथिपाठे] ॥  
  
मत्त-क्रुद्धातुराणां च  
न भुञ्जीत कदा चन ।  
केश-कीटावपन्नं च  
पदा स्पृष्टं च कामतः  ॥ ४.२०७ [२०८ मेधातिथिपाठे] ॥  
  
भ्रूणघ्नावेक्षितं चैव  
संस्पृष्टं चाऽप्य् उदक्यया ।  
पतत्रिणावलीढं च  
शुना संस्पृष्टम् एव च  ॥ ४.२०८ [२०९ मेधातिथिपाठे] ॥  
  
गवा चाऽन्नम् उपघ्रातं  
घुष्टान्नं च विशेषतः ।  
गणान्नं गणिकान्नं च  
विदुषा च जुगुप्सितम्  ॥ ४.२०९ [२१० मेधातिथिपाठे] ॥  
  
स्तेन-गायनयोश् चाऽन्नं  
तक्ष्णो वार्धुषिकस्य च ।  
दीक्षितस्य कदर्यस्य  
बद्धस्य निगडस्य च  ॥ ४.२१० [२११ मेधातिथिपाठे] ॥  
  
अभिशस्तस्य षण्ढस्य  
पुंश्चल्या दाम्भिकस्य च ।  
शुक्तं पर्युषितं चैव  
शूद्रस्योच्छिष्टम् एव च  ॥ ४.२११ [२१२ मेधातिथिपाठे] ॥  
  
चिकित्सकस्य मृगयोः  
क्रूरस्योच्छिष्ट-भोजिनः ।  
उग्रान्नं सूतिकान्नं च  
पर्याचान्तम् अनिर्दशम्  ॥ ४.२१२ [२१३ मेधातिथिपाठे] ॥  
  
अनर्चितं वृथामांसम्  
अवीरायाश् च योषितः ।  
द्विषदन्नं नगर्य्-अन्नं  
पतितान्नम् अवक्षुतम्  ॥ ४.२१३ [२१४ मेधातिथिपाठे] ॥  
  
पिशुनानृतिनोश् चाऽन्नं  
क्रतुविक्रयिणस् तथा [मेधातिथिपाठः - क्रतुविक्रयकस्य च] ।  
शैलूष-तुन्नवायान्नं  
कृतघ्नस्याऽन्नम् एव च  ॥ ४.२१४ [२१५ मेधातिथिपाठे] ॥  
  
कर्मारस्य निषादस्य  
रङ्गावतारकस्य च ।  
सुवर्णकर्तुर् वेणस्य  
शस्त्रविक्रयिणस् तथा  ॥ ४.२१५ [२१६ मेधातिथिपाठे] ॥  
  
श्ववतां शौण्डिकानां च  
चैल-निर्णेजकस्य च ।  
रञ्जकस्य नृशंसस्य  
यस्य चोपपतिर् गृहे [मेधातिथिपाठः - रजकस्य]  ॥ ४.२१६ [२१७ मेधातिथिपाठे] ॥  
  
मृष्यन्ति ये चोपपतिं  
स्त्रीजितानां च सर्वशः ।  
अनिर्दशं च प्रेतान्नम्  
अतुष्टिकरम् एव च  ॥ ४.२१७ [२१८ मेधातिथिपाठे] ॥  
  
राजान्नं तेज आदत्ते  
शूद्रान्नं ब्रह्मवर्चसम् ।  
आयुः सुवर्णकारान्नं  
यशश् चर्मावकर्तिनः  ॥ ४.२१८ [२१९ मेधातिथिपाठे] ॥  
  
कारुकान्नं प्रजां हन्ति  
बलं निर्णेजकस्य च ।  
गणान्नं गणिकान्नं च  
लोकेभ्यः परिकृन्तति  ॥ ४.२१९ [२२० मेधातिथिपाठे] ॥  
  
पूयं चिकित्सकस्याऽन्नं  
पुंश्चल्यास् त्व् अन्नम् इन्द्रियम् ।  
विष्ठा वार्धुषिकस्याऽन्नं  
शस्त्रविक्रयिणो मलम्  ॥ ४.२२० [२२१ मेधातिथिपाठे] ॥  
  
य एते ऽन्ये त्व् अभोज्यान्नाः  
क्रमशः परिकीर्तिताः ।  
तेषां त्वग्-अस्थि-रोमाणि  
वदन्त्य् अन्नं मनीषिणः  ॥ ४.२२१ [२२२ मेधातिथिपाठे] ॥  
  
भुक्त्वातो ऽन्यतम् अस्याऽन्नम्  
अमत्या क्षपणं त्र्यहम् ।  
मत्या भुक्त्वाचरेत् कृच्छ्रं  
रेतो-विण्-मूत्रम् एव च  ॥ ४.२२२ [२२३ मेधातिथिपाठे] ॥  
  
नाऽद्याच् छूद्रस्य पक्वान्नं  
विद्वान् अश्राद्धिनो द्विजः ।  
आददीतामम् एवाऽस्माद्  
अवृत्ताव् एकरात्रिकम्  ॥ ४.२२३ [२२४ मेधातिथिपाठे] ॥  
  
श्रोत्रियस्य कदर्यस्य  
वदान्यस्य च वार्धुषेः ।  
मीमांसित्वोभयं देवाः  
समम् अन्नम् अकल्पयन्  ॥ ४.२२४ [२२५ मेधातिथिपाठे] ॥  
  
तान् प्रजापतिर् आहैत्य  
मा कृध्वं विषमं समम् ।  
श्रद्धापूतं वदान्यस्य  
हतम् अश्रद्धयेतरत्  ॥ ४.२२५ [२२६ मेधातिथिपाठे] ॥  
  
श्रद्धयेष्टं च पूर्तं च  
नित्यं कुर्याद् अतन्द्रितः ।  
श्रद्धाकृते ह्य् अक्षये  
ते भवतः स्वागतैर् धनैः  ॥ ४.२२६ [२२७ मेधातिथिपाठे] ॥  
  
दानधर्मं निषेवेत  
नित्यम् ऐष्टिक-पौर्तिकम् ।  
परितुष्टेन भावेन  
पात्रम् आसाद्य शक्तितः  ॥ ४.२२७ [२२८ मेधातिथिपाठे] ॥  
  
यत् किं चिद् अपि दातव्यं  
याचितेनाऽनसूयया [मेधातिथिपाठः - अनसूयता?] ।  
उत्पत्स्यते हि तत् पात्रं  
यत् तारयति सर्वतः  ॥ ४.२२८ [२२९ मेधातिथिपाठे] ॥  
  
वारिदस् तृप्तिम् आप्नोति  
सुखम् अक्षय्यम् अन्नदः [मेधातिथिपाठः - अक्षयम्] ।  
तिलप्रदः प्रजाम् इष्टां  
दीपदश् चक्षुर् उत्तमम्  ॥ ४.२२९ [२३० मेधातिथिपाठे] ॥  
  
भूमिदो भूमिम् आप्नोति  
दीर्घम् आयुर् हिरण्यदः ।  
गृहदो ऽग्र्याणि वेश्मानि  
रूप्यदो रूपम् उत्तमम्  ॥ ४.२३० [२३१ मेधातिथिपाठे] ॥  
  
वासोदश् चन्द्रसालोक्यम्  
अश्विसालोक्यम् अश्वदः ।  
अनडुहः श्रियं पुष्टां  
गोदो ब्रध्नस्य विष्टपम्  ॥ ४.२३१ [२३२ मेधातिथिपाठे] ॥  
  
यान-शय्याप्रदो भार्याम्  
ऐश्वर्यम् अभयप्रदः ।  
धान्यदः शाश्वतं सौख्यं  
ब्रह्मदो ब्रह्मसार्ष्टिताम्  ॥ ४.२३२ [२३३ मेधातिथिपाठे] ॥  
  
सर्वेषाम् एव दानानां  
ब्रह्मदानं विशिष्यते ।  
वार्य्-अन्न-गो-मही-वासस्-  
तिल-काञ्चन-सर्पिषाम्  ॥ ४.२३३ [२३४ मेधातिथिपाठे] ॥  
  
येन येन तु भावेन  
यद् यद् दानं प्रयच्छति ।  
तत् तत् तेनैव भावेन  
प्राप्नोति प्रतिपूजितः  ॥ ४.२३४ [२३५ मेधातिथिपाठे] ॥  
  
यो ऽर्चितं प्रतिगृह्णाति  
ददात्य् अर्चितम् एव वा ।  
ताव् उभौ गच्छतः स्वर्गं  
नरकं तु विपर्यये  ॥ ४.२३५ [२३६ मेधातिथिपाठे] ॥  
  
न विस्मयेत तपसा  
वदेद् इष्ट्वा च नाऽनृतम् ।  
नार्तो ऽप्य् अपवदेद् विप्रान्  
न दत्त्वा परिकीर्तयेत् [मेधातिथिपाठः - दत्वा]  ॥ ४.२३६ [२३७ मेधातिथिपाठे] ॥  
  
यज्ञो ऽनृतेन क्षरति  
तपः क्षरति विस्मयात् ।  
आयुर् विप्रापवादेन  
दानं च परिकीर्तनात्  ॥ ४.२३७ [२३८ मेधातिथिपाठे] ॥  
  
धर्मं शनैः सञ्चिनुयाद्  
वल्मीकम् इव पुत्तिकाः [मेधातिथिपाठः - सञ्चिनुयाद्] ।  
परलोकसहायार्थं  
सर्वभूतान्य् अपीडयन्  ॥ ४.२३८ [२३९ मेधातिथिपाठे] ॥  
  
नाऽमुत्र हि सहायार्थं  
पिता माता च तिष्ठतः ।  
न पुत्रदारं न ज्ञातिर्  
धर्मस् तिष्ठति केवलः  ॥ ४.२३९ [२४० मेधातिथिपाठे] ॥  
  
एकः प्रजायते जन्तुर्  
एक एव प्रलीयते ।  
एको ऽनुभुङ्क्ते सुकृतम्  
एक एव च दुष्कृतम्  ॥ ४.२४० [२४१ मेधातिथिपाठे] ॥  
  
मृतं शरीरम् उत्सृज्य  
काष्ठ-लोष्टसमं क्षितौ ।  
विमुखा बान्धवा यान्ति  
धर्मस् तम् अनुगच्छति  ॥ ४.२४१ [२४२ मेधातिथिपाठे] ॥  
  
तस्माद् धर्मं सहायार्थं  
नित्यं सञ्चिनुयाच् छनैः ।  
धर्मेण हि सहायेन  
तमस् तरति दुस्तरम्  ॥ ४.२४२ [२४३ मेधातिथिपाठे] ॥  
  
धर्म-प्रधानं पुरुषं  
तपसा हत-किल्बिषम् ।  
परलोकं नयत्य् आशु  
भास्वन्तं ख-शरीरिणम्  ॥ ४.२४३ [२४४ मेधातिथिपाठे] ॥  
  
उत्तमैर् उत्तमैर् नित्यं  
सम्बन्धान् आचरेत् सह [मेधातिथिपाठः - सम्भन्धान्] ।  
निनीषुः कुलम् उत्कर्षम्  
अधमान् अधमांस् त्यजेत्  ॥ ४.२४४ [२४५ मेधातिथिपाठे] ॥  
  
उत्तमान् उत्तमान् एव  
गच्छन् हीनांस् तु वर्जयन् ।  
ब्राह्मणः श्रेष्ठताम् एति  
प्रत्यवायेन शूद्रताम्  ॥ ४.२४५ [२४६ मेधातिथिपाठे] ॥  
  
दृढकारी मृदुर् दान्तः  
क्रूराचारैर् असंवसन् ।  
अहिंस्रो दम-दानाभ्यां  
जयेत् स्वर्गं तथा-व्रतः  ॥ ४.२४६ [२४७ मेधातिथिपाठे] ॥  
  
एधोदकं मूल-फलम्  
अन्नम् अभ्युद्यतं च यत् ।  
सर्वतः प्रतिगृह्णीयान्  
मध्व् अथाऽभयदक्षिणाम्  ॥ ४.२४७ [२४८ मेधातिथिपाठे] ॥  
  
आहृताभ्युद्यतां भिक्षां  
पुरस्ताद् अप्रचोदिताम् ।  
मेने प्रजापतिर् ग्राह्याम्  
अपि दुष्कृत-कर्मणः  ॥ ४.२४८ [२४९ मेधातिथिपाठे] ॥  
  
नाऽश्नन्ति पितरस् तस्य  
दशवर्षाणि पञ्च च ।  
न च हव्यं वहत्य् अग्निर्  
यस् ताम् अभ्यवमन्यते  ॥ ४.२४९ [२५० मेधातिथिपाठे] ॥  
  
शय्यां गृहान् कुशान् गन्धान्  
अपः पुष्पं मणीन् दधि ।  
धाना मत्स्यान् पयो मांसं  
शाकं चैव न निर्णुदेत्  ॥ ४.२५० [२५१ मेधातिथिपाठे] ॥  
  
गुरून् भृत्यांश् चोज्जिहीर्षन्न्  
अर्चिष्यन् देवतातिथीन् ।  
सर्वतः प्रतिगृह्णीयान्  
न तु तृप्येत् स्वयं ततः  ॥ ४.२५१ [२५२ मेधातिथिपाठे] ॥  
  
गुरुषु त्व् अभ्यतीतेषु  
विना वा तैर् गृहे वसन् ।  
आत्मनो वृत्तिम् अन्विच्छन्  
गृह्णीयात् साधुतः सदा  ॥ ४.२५२ [२५३ मेधातिथिपाठे] ॥  
  
आर्धिकः कुलमित्रं च  
गोपालो दास-नापितौ ।  
एते शूद्रेषु भोज्यान्ना  
याश् चात्मानं निवेदयेत्  ॥ ४.२५३ [२५४ मेधातिथिपाठे] ॥  
  
यादृशो ऽस्य भवेद् आत्मा  
यादृशं च चिकीर्षितम् ।  
यथा चोपचरेद् एनं  
तथात्मानं निवेदयेत्  ॥ ४.२५४ [२५५ मेधातिथिपाठे] ॥  
  
यो ऽन्यथा सन्तम् आत्मानम्  
अन्यथा सत्सु भाषते ।  
स पापकृत्तमो लोके  
स्तेन आत्मापहारकः  ॥ ४.२५५ [२५६ मेधातिथिपाठे] ॥  
  
वाच्य् अर्था नियताः सर्वे  
वाङ्-गूला वाग्-विनिःसृताः ।  
तांस् तु यः स्तेनयेद् वाचं  
स सर्वस्तेयकृन् नरः [मेधातिथिपाठः - तान् तु?]  ॥ ४.२५६ [२५७ मेधातिथिपाठे] ॥  
  
महर्षि-पितृ-देवानां  
गत्वानृण्यं यथाविधि ।  
पुत्रे सर्वं समासज्य  
वसेन् माध्यस्थ्यम् आश्रितः [मेधातिथिपाठः - आस्थितः]  ॥ ४.२५७ [२५८ मेधातिथिपाठे] ॥  
  
एकाकी चिन्तयेन् नित्यं  
विविक्ते हितम् आत्मनः [मेधातिथिपाठः - हितम् आत्मनि] ।  
एकाकी चिन्तयानो हि  
परं श्रेयो ऽधिगच्छति  ॥ ४.२५८ [२५९ मेधातिथिपाठे] ॥  
  
एषोदिता गृहस्थस्य  
वृत्तिर् विप्रस्य शाश्वती ।  
स्नातकव्रतकल्पश् च  
सत्त्ववृद्धिकरः शुभः  ॥ ४.२५९ [२६० मेधातिथिपाठे] ॥  
  
अनेन विप्रो वृत्तेन  
वर्तयन् वेद-शास्त्रवित् ।  
व्यपेत-कल्मषो नित्यं  
ब्रह्मलोके महीयते  ॥ ४.२६० [२६१ मेधातिथिपाठे] ॥  

## ०५
श्रुत्वैतान् ऋषयो धर्मान्  
स्नातकस्य यथोदितान् ।  
इदम् ऊचुर् महात्मानम्  
अनल-प्रभवं भृगुम्  ॥ ५.१ ॥  
  
एवं यथोक्तं विप्राणां  
स्वधर्मम् अनुतिष्ठताम् ।  
कथं मृत्युः प्रभवति  
वेद-शास्त्रविदां प्रभो  ॥ ५.२ ॥  
  
स तान् उवाच धर्मात्मा  
महर्षीन् मानवो भृगुः ।  
श्रूयतां येन दोषेण  
मृत्युर् विप्रान् जिघांसति  ॥ ५.३ ॥  
  
अनभ्यासेन वेदानाम्  
आचारस्य च वर्जनात् ।  
आलस्याद् अन्नदोषाच् च  
मृत्युर् विप्राञ् जिघांसति [मेधातिथिपाठः - विप्रान्]  ॥ ५.४ ॥  
  
लशुनं गृञ्जनं चैव  
पलाण्डुं कवकानि च ।  
अभक्ष्याणि द्विजातीनाम्  
अमेध्य-प्रभवानि च  ॥ ५.५ ॥  
  
लोहितान् वृक्षनिर्यासान्  
वृश्चन-प्रभवांस् तथा [मेधातिथिपाठः - व्रश्चन-प्रभवांस्] ।  
शेलुं गव्यं च पेयूषं  
प्रयत्नेन विवर्जयेत् [मेधातिथिपाठः - पीयूषं]  ॥ ५.६ ॥  
  
वृथा कृसर-संयावं  
पायसापूपम् एव च ।  
अनुपाकृतमांसानि  
देवान्नानि हवींषि च  ॥ ५.७ ॥  
  
अनिर्दशाया गोः क्षीरम्  
औष्ट्रम् ऐकशफं तथा ।  
आविकं सन्धिनीक्षीरं  
वि-वत्सायाश् च गोः पयः [मेधातिथिपाठः - सन्धिनीक्षीरं]  ॥ ५.८ ॥  
  
आरण्यानां च सर्वेषां  
मृगाणां माहिषं विना ।  
स्त्रीक्षीरं चैव वर्ज्यानि  
सर्वशुक्तानि चैव हि  ॥ ५.९ ॥  
  
दधि भक्ष्यं च शुक्तेषु  
सर्वं च दधि-सम्भवम् [मेधातिथिपाठः - दधि-सम्भवम्] ।  
यानि चैवाऽभिषूयन्ते  
पुष्प-मूल-फलैः शुभैः  ॥ ५.१० ॥  
  
क्रव्यादाञ् शकुनान् सर्वांस्  
तथा ग्रामनिवासिनः [मेधातिथिपाठः - क्रव्यादः शकुनीन्] ।  
अनिर्दिष्टांश् चैकशफांष्  
टिट्टिभं च विवर्जयेत्  ॥ ५.११ ॥  
  
कलविङ्कं प्लवं हंसं  
चक्राह्वं ग्रामकुक्कुटम् ।  
सारसं रज्जुवालं च  
दात्यूहं शुक-सारिके [मेधातिथिपाठः - रज्जुदालं]  ॥ ५.१२ ॥  
  
प्रतुदाञ् जालपादांश् च  
कोयष्टि-नखविष्किरान् [मेधातिथिपाठः - प्रतुदान्] ।  
निमज्जतश् च मत्स्यादान्  
सौनं वल्लूरम् एव च  ॥ ५.१३ ॥  
  
बकं चैव बलाकां च  
काकोलं खञ्जरीटकम् ।  
मत्स्यादान् विड्वराहांश् च  
मत्स्यान् एव च सर्वशः  ॥ ५.१४ ॥  
  
यो यस्य मांसम् अश्नाति  
स तन्मांसाद उच्यते ।  
मत्स्यादः सर्वमांसादस्  
तस्मान् मत्स्यान् विवर्जयेत्  ॥ ५.१५ ॥  
  
पाठीन-रोहिताव् आद्यौ  
नियुक्तौ हव्य-कव्ययोः ।  
राजीवान् सिंहतुण्डाश् च  
स-शल्काश् चैव सर्वशः [मेधातिथिपाठः - राजीवाः]  ॥ ५.१६ ॥  
  
न भक्षयेद् एकचरान्  
अज्ञातांश् च मृग-द्विजान् ।  
भक्ष्येष्व् अपि समुद्दिष्टान्  
सर्वान् पञ्चनखांस् तथा  ॥ ५.१७ ॥  
  
श्वाविधं शल्यकं गोधां  
खड्ग-कूर्म-शशांस् तथा ।  
भक्ष्यान् पञ्चनखेष्व् आहुर्  
अनुष्ट्रांश् चैकतोदतह्  ॥ ५.१८ ॥  
  
छत्राकं विड्वराहं च  
लशुनं ग्रामकुक्कुटम् ।  
पलाण्डुं गृञ्जनं चैव  
मत्या जग्ध्वा पतेद् द्विजः  ॥ ५.१९ ॥  
  
अमत्यैतानि षड् जग्ध्वा  
कृच्छ्रं सान्तपनं चरेत् ।  
यतिचान्द्रायाणं वापि  
शेषेषूपवसेद् अहः  ॥ ५.२० ॥  
  
संवत्सरस्यैकम् अपि  
चरेत् कृच्छ्रं द्विजोत्तमः ।  
अज्ञातभुक्तशुद्ध्य्-अर्थं  
ज्ञातस्य तु विषेशतः  ॥ ५.२१ ॥  
  
यज्ञार्थं ब्राह्मणैर् वध्याः  
प्रशस्ता मृग-पक्षिणः ।  
भृत्यानां चैव वृत्त्य्-अर्थम्  
अगस्त्यो ह्य् आचरत् पुरा  ॥ ५.२२ ॥  
  
बभूवुर् हि पुरोडाशा  
भक्ष्याणां मृग-पक्षिणाम् ।  
पुराणेष्व् अपि यज्ञेषु  
ब्रह्म-क्षत्रसवेषु च [[मेधातिथिपाठः - पुराणेष्व् ऋषियज्ञेषु]  ॥ ५.२३ ॥  
  
यत् किं चित् स्नेहसंयुक्तं  
भक्ष्यं भोज्यम् अगर्हितम् ।  
तत् पर्युषितम् अप्य् आद्यं  
हविःशेषं च यद् भवेत्  ॥ ५.२४ ॥  
  
चिरस्थितम् अपि त्व् आद्यम्  
अस्नेहाक्तं द्विजातिभिः ।  
यव-गोधूमजं सर्वं  
पयसश् चैव विक्रिया  ॥ ५.२५ ॥  
  
एतद् उक्तं द्विजातीनां  
भक्ष्याभक्ष्यम् अशेषतः ।  
मांसस्याऽतः प्रवक्ष्यामि  
विधिं भक्षणवर्जने  ॥ ५.२६ ॥  
  
प्रोक्षितं भक्षयेन् मांसं  
ब्राह्मणानां च काम्यया ।  
यथाविधि नियुक्तस् तु  
प्राणानाम् एव चाऽत्यये  ॥ ५.२७ ॥  
  
प्राणस्याऽन्नम् इदं सर्वं  
प्रजापतिर् अकल्पयत् ।  
स्थावरं जङ्गमं चैव  
सर्वं प्राणस्य भोजनम्  ॥ ५.२८ ॥  
  
चराणाम् अन्नम् अचरा  
दंष्ट्रिणाम् अप्य् अदंष्ट्रिणः ।  
अहस्ताश् च स-हस्तानां  
शूराणां चैव भीरवः  ॥ ५.२९ ॥  
  
नाऽत्ता दुष्यत्य् अदन्न् आद्यान्  
प्राणिनो ऽहन्य्-अहन्य् अपि ।  
धात्रैव सृष्टा ह्य् आद्याश् च  
प्राणिनो ऽत्तार एव च  ॥ ५.३० ॥  
  
यज्ञाय जग्धिर् मांसस्येत्य्  
एष दैवो विधिः स्मृतः ।  
अतो ऽन्यथा प्रवृत्तिस् तु  
राक्षसो विधिर् उच्यते  ॥ ५.३१ ॥  
  
क्रीत्वा स्वयं वाप्य् उत्पाद्य  
परोपकृतम् एव वा ।  
देवान् पितॄंश् चाऽर्चयित्वा  
खादन् मांसं न दुष्यति  ॥ ५.३२ ॥  
  
नाऽद्याद् अविधिना मांसं  
विधिज्ञो ऽनापदि द्विजः ।  
जग्ध्वा ह्य् अविधिना मांसं  
प्रेतस् तैर् अद्यते ऽवशः  ॥ ५.३३ ॥  
  
न तादृशं भवत्य् एनो  
मृगहन्तुर् धनार्थिनः ।  
यादृशं भवति प्रेत्य  
वृथामांसानि खादतः  ॥ ५.३४ ॥  
  
नियुक्तस् तु यथान्यायं  
यो मांसं नाऽत्ति मानवः ।  
स प्रेत्य पशुतां याति  
सम्भवान् एकविंशतिम्  ॥ ५.३५ ॥  
  
असंस्कृतान् पशून् मन्त्रैर्  
नाऽद्याद् विप्रः कदा चन ।  
मन्त्रैस् तु संस्कृतान् अद्याच्  
छाश्वतं विधिम् आस्थितः  ॥ ५.३६ ॥  
  
कुर्याद् घृतपशुं सङ्गे  
कुर्यात् पिष्टपशुं तथा ।  
न त्व् एव तु वृथा हन्तुं  
पशुम् इच्छेत् कदा चन  ॥ ५.३७ ॥  
  
यावन्ति पशुरोमाणि  
तावत्कृत्वो ह मारणम् ।  
वृथापशुघ्नः प्राप्नोति  
प्रेत्य जन्मनि जन्मनि  ॥ ५.३८ ॥  
  
यज्ञार्थं पशवः सृष्टाः  
स्वयम् एव स्वयम्भुवा ।  
यज्ञो ऽस्य भूत्यै सर्वस्य  
तस्माद् यज्ञे वधो ऽवधः  ॥ ५.३९ ॥  
  
ओषध्यः पशवो वृक्षास्  
तिर्यञ्चः पक्षिणस् तथा ।  
यज्ञार्थं निधनं प्राप्ताः  
प्राप्नुवन्त्य् उत्सृतीः पुनः [मेधातिथिपाठः - उच्छ्रितीः]  ॥ ५.४० ॥  
  
मधुपर्के च यज्ञे च  
पितृ-दैवतकर्मणि ।  
अत्रैव पशवो हिंस्या  
नाऽन्यत्रेत्य् अब्रवीन् मनुः  ॥ ५.४१ ॥  
  
एष्व् अर्थेषु पशून् हिंसन्  
वेदतत्त्वार्थविद् द्विजः ।  
आत्मानं च पशुं चैव  
गमयत्य् उत्तमं गतिम्  ॥ ५.४२ ॥  
  
गृहे गुराव् अरण्ये वा  
निवसन्न् आत्मवान् द्विजः ।  
नाऽवेदविहितां हिंसाम्  
आपद्य् अपि समाचरेत्  ॥ ५.४३ ॥  
  
या वेदविहिता हिंसा  
नियतास्मिंश् चराचरे ।  
अहिंसाम् एव तां विद्याद्  
वेदाद् धर्मो हि निर्बभौ  ॥ ५.४४ ॥  
  
यो ऽहिंसकानि भूतानि  
हिनस्त्य् आत्मसुखेच्छया ।  
स जीवांश् च मृतश् चैव  
न क्व चित् सुखम् एधते  ॥ ५.४५ ॥  
  
यो बन्धनवधक्लेशान्  
प्राणिनां न चिकीर्षति ।  
स सर्वस्य हितप्रेप्सुः  
सुखम् अत्यन्तम् अश्नुते  ॥ ५.४६ ॥  
  
यद् ध्यायति यत् कुरुते  
रतिं बध्नाति यत्र च ।  
तद् अवाप्नोत्य् अयत्नेन  
यो हिनस्ति न किं चन  ॥ ५.४७ ॥  
  
नाऽकृत्वा प्राणिनां हिंसां  
मांसम् उत्पद्यते क्व चित् ।  
न च प्राणिवधः स्वर्ग्यस्  
तस्मान् मांसं विवर्जयेत्  ॥ ५.४८ ॥  
  
समुत्पत्तिं च मांसस्य  
वध-बन्धौ च देहिनाम् ।  
प्रसमीक्ष्य निवर्तेत  
सर्वमांसस्य भक्षणात्  ॥ ५.४९ ॥  
  
न भक्षयति यो मांसं  
विधिं हित्वा पिशाचवत् ।  
न लोके प्रियतां याति  
व्याधिभिश् च न पीड्यते  ॥ ५.५० ॥  
  
अनुमन्ता विशसिता  
निहन्ता क्रय-विक्रयी ।  
संस्कर्ता चोपहर्ता च  
खादकश् चेति घातकाः  ॥ ५.५१ ॥  
  
स्वमांसं परमांसेन  
यो वर्धयितुम् इच्छति ।  
अनभ्यर्च्य पितॄन् देवांस्  
ततो ऽन्यो नाऽस्त्य् अपुण्यकृत्  ॥ ५.५२ ॥  
  
वर्षे वर्षे ऽश्वमेधेन  
यो यजेत शतं समाः ।  
मांसानि च न खादेद् यस्  
तयोः पुण्यफलं समम्  ॥ ५.५३ ॥  
  
फल-मूलाशनैर् मेध्यैर्  
मुन्य्-अन्नानां च भोजनैः ।  
न तत् फलम् अवाप्नोति  
यन् मांसपरिवर्जनात्  ॥ ५.५४ ॥  
मां स भक्षयितामुत्र  
यस्य मांसम् इहाऽद्म्य् अहम् ।  
एतन् मांसस्य मांसत्वं  
प्रवदन्ति मनीषिणः  ॥ ५.५५ ॥  
  
न मांसभक्षणे दोषो  
न मद्ये न च मैथुने ।  
प्रवृत्तिर् एषा भूतानां  
निवृत्तिस् तु महाफला  ॥ ५.५६ ॥  
  
प्रेतशुद्धिं प्रवक्ष्यामि  
द्रव्यशुद्धिं तथैव च ।  
चतुर्णाम् अपि वर्णानां  
यथावद् अनुपूर्वशः  ॥ ५.५७ ॥  
  
दन्तजाते ऽनुजाते च  
कृत-चूडे च संस्थिते ।  
अशुद्धा बान्धवाः सर्वे  
सूतके च तथोच्यते  ॥ ५.५८ ॥  
  
दशाहं शावम् आशौचं  
सपिण्डेषु विधीयते ।  
अर्वाक् सञ्चयनाद् अस्थ्नां  
त्र्यहम् एकाहम् एव वा  ॥ ५.५९ ॥  
  
सपिण्डता तु पुरुषे  
सप्तमे विनिवर्तते ।  
समानोदकभावस् तु  
जन्म-नाम्नोर् अवेदने  ॥ ५.६० ॥  
  
यथेदं शावम् आशौचं  
सपिण्डेषु विधीयते [नोत् इन् म्] ।  
जनने ऽप्य् एवम् एव स्यान्  
निपुणं शुद्धिम् इच्छताम् [नोत् इन् म्]  ॥ ५.६१ ॥  
  
सर्वेषां शावम् आशौचं  
माता-पित्रोस् तु सूतकम् [मेधातिथिपाठः - जनने ऽप्य् एवम् एव स्यान्  
माता-पित्रोस् तु सूतकम्] ।  
सूतकं मातुर् एव स्याद्  
उपस्पृश्य पिता शुचिः  ॥ ५.६२ [६१ मेधातिथिपाठे] ॥  
  
निरस्य तु पुमाञ् शुक्रम्  
उपस्पृस्यैव शुध्यति ।  
बैजिकाद् अभिसम्बन्धाद्  
अनुरुन्ध्याद् अघं त्र्यहम्  ॥ ५.६३ [६२ मेधातिथिपाठे] ॥  
  
अह्ना चैकेन रात्र्या च  
त्रिरात्रैर् एव च त्रिभिः ।  
शव-स्पृशो विशुध्यन्ति  
त्र्यहाद् उदकदायिनः  ॥ ५.६४ [६३ मेधातिथिपाठे] ॥  
  
गुरोः प्रेतस्य शिष्यस् तु  
पितृमेधं समाचरन् ।  
प्रेतहारैः समं तत्र  
दशरात्रेण शुध्यति [मेधातिथिपाठः - प्रेताहारैः]  ॥ ५.६५ [६४ मेधातिथिपाठे] ॥  
  
रात्रिभिर् मास-तुल्याभिर्  
गर्भस्रावे विशुध्यति ।  
रजस्य् उपरते साध्वी  
स्नानेन स्त्री रजस्वला  ॥ ५.६६ [६५ मेधातिथिपाठे] ॥  
  
नृणाम् अकृतचूडानां  
विशुद्धिर् नैशिकी स्मृता ।  
निर्वृत्त-चूडकानां तु  
त्रिरात्राच् छुद्धिर् इष्यते [मेधातिथिपाठः - निर्वृत्त-मुण्डकानां]  ॥ ५.६७ [६६ मेधातिथिपाठे] ॥  
  
ऊन-द्विवार्षिकं प्रेतं  
निदध्युर् बान्धवा बहिः ।  
अलङ्कृत्य शुचौ भूमाव्  
अस्थिसञ्चयनाद् ऋते  ॥ ५.६८ [६७ मेधातिथिपाठे] ॥  
  
नाऽस्य कार्यो ऽग्निसंस्कारो  
न च कार्योदकक्रिया ।  
अरण्ये काष्ठवत् त्यक्त्वा  
क्षपेयुस् त्र्यहम् एव तु [मेधातिथिपाठः - क्षपेत त्र्यहम् एव च]  ॥ ५.६९ [६८ मेधातिथिपाठे] ॥  
  
नाऽत्रिवर्षस्य कर्तव्या  
बान्धवैर् उदकक्रिया ।  
जात-दन्तस्य वा कुर्युर्  
नाम्नि वापि कृते सति  ॥ ५.७० [६९ मेधातिथिपाठे] ॥  
  
स-ब्रह्मचारिण्य् एकाहम्  
अतीते क्षपणं स्मृतम् ।  
जन्मन्य् एकोदकानां तु  
त्रिरात्राच् छुद्धिर् इष्यते  ॥ ५.७१ [७० मेधातिथिपाठे] ॥  
  
स्त्रीणाम् असंस्कृतानां तु  
त्र्यहाच् छुध्यन्ति बान्धवाः ।  
यथोक्तेनैव कल्पेन  
शुध्यन्ति तु स-नाभयः  ॥ ५.७२ [७१ मेधातिथिपाठे] ॥  
  
अ-क्षार-लवणान्नाः स्युर्  
निमज्जेयुश् च ते त्र्यहम् ।  
मांसाशनं च नाऽश्नीयुः  
शयीरंश् च पृथक् क्षितौ  ॥ ५.७३ [७२ मेधातिथिपाठे] ॥  
  
सन्निधाव् एष वै कल्पः  
शावाशौचस्य कीर्तितः ।  
असन्निधाव् अयं ज्ञेयो  
विधिः सम्बन्धि-बान्धवैः  ॥ ५.७४ [७३ मेधातिथिपाठे] ॥  
  
विगतं तु विदेशस्थं  
शृणुयाद् यो ह्य् अनिर्दशम् ।  
यच् छेषं दशरात्रस्य  
तावद् एवाऽशुचिर् भवेत्  ॥ ५.७५ [७४ मेधातिथिपाठे] ॥  
  
अतिक्रान्ते दशाहे च  
त्रिरात्रम् अशुचिर् भवेत् ।  
संवत्सरे व्यतीते तु  
स्पृष्ट्वैवापो विशुध्यति  ॥ ५.७६ [७५ मेधातिथिपाठे] ॥  
  
निर्दशं ज्ञातिमरणं  
श्रुत्वा पुत्रस्य जन्म च ।  
स-वासा जलम् आप्लुत्य  
शुद्धो भवति मानवः  ॥ ५.७७ [७६ मेधातिथिपाठे] ॥  
  
बाले देशान्तरस्थे च  
पृथक्-पिण्डे च संस्थिते ।  
स-वासा जलम् आप्लुत्य  
सद्य एव विशुध्यति  ॥ ५.७८ [७७ मेधातिथिपाठे] ॥  
  
अन्तर्-दशाहे स्यातां चेत्  
पुनर् मरण-जन्मनी [मेधातिथिपाठः - चेत् स्यातां] ।  
तावत् स्याद् अशुचिर् विप्रो  
यावत् तत् स्याद् अनिर्दशम्  ॥ ५.७९ [७८ मेधातिथिपाठे] ॥  
  
त्रिरात्रम् आहुर् आशौचम्  
आचार्ये संस्थिते सति ।  
तस्य पुत्रे च पत्न्यां च  
दिवा-रात्रम् इति स्थितिः  ॥ ५.८० [७९ मेधातिथिपाठे] ॥  
  
श्रोत्रिये तूपसम्पन्ने  
त्रिरात्रम् अशुचिर् भवेत् ।  
मातुले पक्षिणीं रात्रिं  
शिष्यर्त्विग्-बान्धवेषु च  ॥ ५.८१ [८० मेधातिथिपाठे] ॥  
  
प्रेते राजनि स-ज्योतिर्  
यस्य स्याद् विषये स्थितः ।  
अश्रोत्रिये त्व् अहः कृत्स्नम्  
अनूचाने तथा गुरौ [मेधातिथिपाठः - कृत्स्नाम्]  ॥ ५.८२ [८१ मेधातिथिपाठे] ॥  
  
शुद्ध्येद् विप्रो दशाहेन  
द्वादशाहेन भूमिपः ।  
वैश्यः पञ्चदशाहेन  
शूद्रो मासेन शुध्यति  ॥ ५.८३ [८२ मेधातिथिपाठे] ॥  
  
न वर्धयेद् अघाहानि  
प्रत्यूहेन् नाऽग्निषु क्रियाः ।  
न च तत्कर्म कुर्वाणः  
स-नाभ्यो ऽप्य् अशुचिर् भवेत्  ॥ ५.८४ [८३ मेधातिथिपाठे] ॥  
  
दिवाकीर्तिम् उदक्यां च  
पतितं सूतिकां तथा ।  
शवं तत्स्पृष्टिनं चैव  
स्पृष्ट्वा स्नानेन शुध्यति  ॥ ५.८५ [८४ मेधातिथिपाठे] ॥  
  
आचम्य प्रयतो नित्यं  
जपेद् अशुचिदर्शने ।  
सौरान् मन्त्रान् यथोत्साहं  
पावमानीश् च शक्तितः  ॥ ५.८६ [८५ मेधातिथिपाठे] ॥  
  
नारं स्पृष्ट्वास्थि स-स्नेहं  
स्नात्वा विप्रो विशुध्यति ।  
आचम्यैव तु निःस्नेहं  
गाम् आलभ्याऽर्कम् ईक्ष्य वा  ॥ ५.८७ [८६ मेधातिथिपाठे] ॥  
  
आदिष्टी नोदकं कुर्याद्  
आ व्रतस्य समापनात् ।  
समाप्ते तूदकं कृत्वा  
त्रिरात्रेणैव शुध्यति  ॥ ५.८८ [८७ मेधातिथिपाठे] ॥  
  
वृथा-सङ्कर-जातानां  
प्रव्रज्यासु च तिष्ठताम् ।  
आत्मनस् त्यागिनां चैव  
निवर्तेतोदकक्रिया  ॥ ५.८९ [८८ मेधातिथिपाठे] ॥  
  
पाषण्डम् आश्रितानां च  
चरन्तीनां च कामतः ।  
गर्भ-भर्तृ-द्रुहां चैव  
सुरापीनां च योषिताम्  ॥ ५.९० [८९ मेधातिथिपाठे] ॥  
  
आचार्यं स्वम् उपाध्यायं  
पितरं मातरं गुरुम् ।  
निर्हृत्य तु व्रती प्रेतान्  
न व्रतेन वियुज्यते  ॥ ५.९१ [९० मेधातिथिपाठे] ॥  
  
दक्षिणेन मृतं शूद्रं  
पुरद्वारेण निर्हरेत् ।  
पश्चिमोत्तर-पूर्वैस् तु  
यथायोगं द्विजन्मनः  ॥ ५.९२ [९१ मेधातिथिपाठे] ॥  
  
न राज्ञाम् अघदोषो ऽस्ति  
व्रतिनां न च सत्त्रिणाम् ।  
ऐन्द्रं स्थानम् उपासीना  
ब्रह्मभूता हि ते सदा  ॥ ५.९३ [९२ मेधातिथिपाठे] ॥  
  
राज्ञो महात्मिके स्थाने  
सद्यःशौचं विधीयते ।  
प्रजानां परिरक्षार्थम्  
आसनं चाऽत्र कारणम्  ॥ ५.९४ [९३ मेधातिथिपाठे] ॥  
  
डिम्भाहव-हतानां च  
विद्युता पार्थिवेन च [मेधातिथिपाठः - डिम्बाहव-हतानां] ।  
गो-ब्राह्मणस्य चैवाऽर्थे  
यस्य चेच्छति पार्थिवः  ॥ ५.९५ [९४ मेधातिथिपाठे] ॥  
  
सोमाग्न्य्-अर्कानिलेन्द्राणां  
वित्ताप्पत्योर् यमस्य च ।  
अष्टानां लोकपालानां  
वपुर् धारयते नृपः  ॥ ५.९६ [९५ मेधातिथिपाठे] ॥  
  
लोकेशाधिष्ठितो राजा  
नाऽस्याशौचं विधीयते ।  
शौचाशौचं हि मर्त्यानां  
लोकेभ्यः प्रभवाप्ययौ  ॥ ५.९७ [९६ मेधातिथिपाठे] ॥  
  
उद्यतैर् आहवे शस्त्रैः  
क्षत्रधर्महतस्य च ।  
सद्यः सन्तिष्ठते यज्ञस्  
तथाशौचम् इति स्थितिः  ॥ ५.९८ [९७ मेधातिथिपाठे] ॥  
  
विप्रः शुध्यत्य् अपः स्पृष्ट्वा  
क्षत्रियो वाहनायुधम् ।  
वैश्यः प्रतोदं रश्मीन् वा  
यष्टिं शूद्रः कृत-क्रियः  ॥ ५.९९ [९८ मेधातिथिपाठे] ॥  
एतद् वो ऽभिहितं शौचं  
सपिण्डेषु द्विजोत्तमाः ।  
असपिण्डेषु सर्वेषु  
प्रेतशुद्धिं निबोधत  ॥ ५.१०० [९९ मेधातिथिपाठे] ॥  
  
असपिण्डं द्विजं प्रेतं  
विप्रो निर्हृत्य बन्धुवत् ।  
विशुध्यति त्रिरात्रेण  
मातुर् आप्तांश् च बान्धवान्  ॥ ५.१०१ [१०० मेधातिथिपाठे] ॥  
  
यद्य् अन्नम् अत्ति तेषां तु  
दशाहेनैव शुध्यति ।  
अनदन्न् अन्नम् अह्नैव  
न चेत् तस्मिन् गृहे वसेत्  ॥ ५.१०२ [१०१ मेधातिथिपाठे] ॥  
  
अनुगम्येच्छया प्रेतं  
ज्ञातिम् अज्ञातिम् एव च [मेधातिथिपाठः - अज्ञातिम् एव वा] ।  
स्नात्वा स-चैलः स्पृष्ट्वाग्निं  
घृतं प्राश्य विशुध्यति [मेधातिथिपाठः - स-चैलं, विशुद्ध्यति]  ॥ ५.१०३ [१०२ मेधातिथिपाठे] ॥  
  
न विप्रं स्वेषु तिष्ठत्सु  
मृतं शूद्रेण नाययेत् ।  
अस्वर्ग्या ह्य् आहुतिः सा स्याच्  
छूद्रसंस्पर्शदूषिता  ॥ ५.१०४ [१०३ मेधातिथिपाठे] ॥  
  
ज्ञानं तपो ऽग्निर् आहारो  
मृन् मनो वार्य् उपाञ्जनम् ।  
वायुः कर्माऽर्क-कालौ च  
शुद्धेः कर्तॄणि देहिनाम्  ॥ ५.१०५ [१०४ मेधातिथिपाठे] ॥  
  
सर्वेषाम् एव शौचानाम्  
अर्थशौचं परं स्मृतं ।  
यो ऽर्थे शुचिर् हि स शुचिर्  
न मृद्-वारि-शुचिः शुचिः  ॥ ५.१०६ [१०५ मेधातिथिपाठे] ॥  
  
क्षान्त्या शुध्यन्ति विद्वांसो  
दानेनाऽकार्यकारिणः [मेधातिथिपाठः - शुद्ध्यन्ति] ।  
प्रच्छन्न-पापा जप्येन  
तपसा वेदवित्तमाः  ॥ ५.१०७ [१०६ मेधातिथिपाठे] ॥  
  
मृत्-तोयैः शुध्यते शोध्यं  
नदी वेगेन शुध्यति ।  
रजसा स्त्री मनोदुष्टा  
सन्न्यासेन द्विजोत्तमाः  ॥ ५.१०८ [१०७ मेधातिथिपाठे] ॥  
  
अद्भिर् गात्राणि शुध्यन्ति  
मनः सत्येन शुध्यति ।  
विद्या-तपोभ्यां भूतात्मा  
बुद्धिर् ज्ञानेन शुध्यति [मेधातिथिपाठः - शुद्ध्यति]  ॥ ५.१०९ [१०८ मेधातिथिपाठे] ॥  
  
एष शौचस्य वः प्रोक्तः  
शरीरस्य विनिर्णयः ।  
नानाविधानां द्रव्याणां  
शुद्धेः शृणुत निर्णयम्  ॥ ५.११० [१०९ मेधातिथिपाठे] ॥  
  
तैजसानां मणीनां च  
सर्वस्याऽश्ममयस्य च ।  
भस्मनाद्भिर् मृदा चैव  
शुद्धिर् उक्ता मनीषिभिः  ॥ ५.१११ [११० मेधातिथिपाठे] ॥  
  
निर्लेपं काञ्चनं भाण्डम्  
अद्भिर् एव विशुध्यति [मेधातिथिपाठः - विशुद्ध्यति] ।  
अब्-जम् अश्ममयं चैव  
राजतं चाऽनुपस्कृतम्  ॥ ५.११२ [१११ मेधातिथिपाठे] ॥  
  
अपाम् अग्नेश् च संयोगाद्  
धैमं रौप्यं च निर्बभौ ।  
तस्मात् तयोः स्वयोन्यैव  
निर्णेको गुणवत्तरः  ॥ ५.११३ [११२ मेधातिथिपाठे] ॥  
  
ताम्रायः-कांस्य-रैत्यानां  
त्रपुणः सीसकस्य च ।  
शौचं यथार्हं कर्तव्यं  
क्षाराम्लोदक-वारिभिः  ॥ ५.११४ [११३ मेधातिथिपाठे] ॥  
  
द्रवाणां चैव सर्वेषां  
शुद्धिर् उत्पवनं स्मृतम् ।  
प्रोक्षणं संहतानां च  
दारवाणां च तक्षणम्  ॥ ५.११५ [११४ मेधातिथिपाठे] ॥  
  
मार्जनं यज्ञपात्राणां  
पाणिना यज्ञकर्मणि ।  
चमसानां ग्रहाणां च  
शुद्धिः प्रक्षालनेन तु  ॥ ५.११६ [११५ मेधातिथिपाठे] ॥  
  
चरूणां स्रुक्-स्रुवाणां च  
शुद्धिर् उष्णेन वारिणा ।  
स्फ्य-शूर्प-शकटानां च  
मुसलोलूखलस्य च  ॥ ५.११७ [११६ मेधातिथिपाठे] ॥  
  
अद्भिस् तु प्रोक्षणं शौचं  
बहूनां धान्य-वाससाम् ।  
प्रक्षालनेन त्व् अल्पानाम्  
अद्भिः शौचं विधीयते  ॥ ५.११८ [११७ मेधातिथिपाठे] ॥  
  
चैलवच् चर्मणां शुद्धिर्  
वैदलानां तथैव च ।  
शाक-मूल-फलानां च  
धान्यवच् छुद्धिर् इष्यते [मेधातिथिपाठः - तु]  ॥ ५.११९ [११८ मेधातिथिपाठे] ॥  
  
कौशेयाविकयोर् ऊषैः  
कुतपानाम् अरिष्टकैः ।  
श्रीफलैर् अंशुपट्टानां  
क्षौमाणां गौरसर्षपैः  ॥ ५.१२० [११९ मेधातिथिपाठे] ॥  
  
क्षौमवच् छङ्ख-शृङ्गाणाम्  
अस्थि-दन्तमयस्य च ।  
शुद्धिर् विजानता कार्या  
गो-मूत्रेणोदकेन वा  ॥ ५.१२१ [१२० मेधातिथिपाठे] ॥  
  
प्रोक्षणात् तृण-काष्ठं च  
पलालं चैव शुध्यति ।  
मार्जनोपाञ्जनैर् वेश्म  
पुनःपाकेन मृन्-मयम्  ॥ ५.१२२ [१२१ मेधातिथिपाठे] ॥  
  
मद्यैर् मूत्रैः पुरीषैर् वा  
ष्ठीवनैह् पूयशोणितैः [नोत् इन् म्] ।  
संस्पृष्टं नैव शुद्ध्येत  
पुनःपाकेन मृन्-मयम्  ॥ [५.१२३क्ब् नोत् इन् म्] ॥  
  
सम्मार्जनोपाञ्जनेन  
सेकेनोल्लेखनेन च ।  
गवां च परिवासेन  
भूमिः शुध्यति पञ्चभिः [मेधातिथिपाठः - शुद्ध्यति]  ॥ ५.१२४ [१२२ मेधातिथिपाठे] ॥  
  
पक्षि-जग्धं गवा घ्रातम्  
अवधूतम् अवक्षुतम् ।  
दूषितं केश-कीटैश् च  
मृत्-प्रक्षेपेण शुध्यति  ॥ ५.१२५ [१२३ मेधातिथिपाठे] ॥  
  
यावन् नाऽपैत्य् अमेध्याक्ताद्  
गन्धो लेपश् च तत्-कृतः ।  
तावन् मृद्-वारि चादेयं  
सर्वासु द्रव्यशुद्धिषु  ॥ ५.१२६ [१२४ मेधातिथिपाठे] ॥  
  
त्रीणि देवाः पवित्राणि  
ब्राह्मणानाम् अकल्पयन् ।  
अदृष्टम् अद्भिर् निर्णिक्तं  
यच् च वाचा प्रशस्यते  ॥ ५.१२७ [१२५ मेधातिथिपाठे] ॥  
  
आपः शुद्धा भूमिगता  
वैतृष्ण्यं यासु गोर् भवेत् ।  
अव्याप्ताश् चेद् अमेध्येन  
गन्ध-वर्ण-रसान्विताः  ॥ ५.१२८ [१२६ मेधातिथिपाठे] ॥  
  
नित्यं शुद्धः कारु-हस्तः  
पण्ये यच् च प्रसारितम् [मेधातिथिपाठः - पण्यं] ।  
ब्रह्मचारिगतं भैक्ष्यं  
नित्यं मेध्यम् इति स्थितिः  ॥ ५.१२९ [१२७ मेधातिथिपाठे] ॥  
  
नित्यम् आस्यं शुचि स्त्रीणां  
शकुनिः फलपातने ।  
प्रस्रवे च शुचिर् वत्सः  
श्वा मृगग्रहणे शुचिः  ॥ ५.१३० [१२८ मेधातिथिपाठे] ॥  
  
श्वभिर् हतस्य यन् मांसं  
शुचि तन् मनुर् अब्रवीत् ।  
क्रव्याद्भिश् च हतस्याऽन्यैश्  
चण्डालाद्यैश् च दस्युभिः  ॥ ५.१३१ [१२९ मेधातिथिपाठे] ॥  
  
ऊर्ध्वं नाभेर् यानि खानि  
तानि मेध्यानि सर्वशः ।  
यान्य् अधस् तान्य् अमेध्यानि  
देहाच् चैव मलाश् च्युताः  ॥ ५.१३२ [१३० मेधातिथिपाठे] ॥  
  
मक्षिका विप्रुषश् छाया  
गौर् अश्वः सूर्यरश्मयः ।  
रजो भूर् वायुर् अग्निश् च  
स्पर्शे मेध्यानि निर्दिशेत्  ॥ ५.१३३ [१३१ मेधातिथिपाठे] ॥  
  
विण्-मूत्रोत्सर्ग-शुद्ध्य्-अर्थं  
मृद्-वार्य् आदेयम् अर्थवत् ।  
दैहिकानां मलानां च  
शुद्धिषु द्वादशस्व् अपि  ॥ ५.१३४ [१३२ मेधातिथिपाठे] ॥  
  
वसा शुक्रम् असृङ् मज्जा  
मूत्र-विट् घ्राण-कर्ण-विट् ।  
श्लेश्म अश्रु दूषिका स्वेदो  
द्वादशैते नृणां मलाः  ॥ ५.१३५ [१३३ मेधातिथिपाठे] ॥  
  
एका लिङ्गे गुदे तिस्रस्  
तथैकत्र करे दश ।  
उभयोः सप्त दातव्या  
मृदः शुद्धिम् अभीप्सता  ॥ ५.१३६ [१३४ मेधातिथिपाठे] ॥  
  
एतच् छौचं गृहस्थानां  
द्विगुणं ब्रह्मचारिणाम् ।  
त्रिगुणं स्याद् वनस्थानां  
यतीनां तु चतुर्गुणम्  ॥ ५.१३७ [१३५ मेधातिथिपाठे] ॥  
  
कृत्वा मूत्रं पुरीषं वा  
खान्य् आचान्त उपस्पृशेत् ।  
वेदम् अध्येष्यमाणश् च  
अन्नम् अश्नंश् च सर्वदा  ॥ ५.१३८ [१३६ मेधातिथिपाठे] ॥  
  
त्रिर् आचामेद् अपः पूर्वं  
द्विः प्रमृज्यात् ततो मुखम् ।  
शरीरं शौचम् इच्छन् हि  
स्त्री शूद्रस् तु सकृत् सकृत्  ॥ ५.१३९ [१३७ मेधातिथिपाठे] ॥  
  
शूद्राणां मासिकं कार्यं  
वपनं न्यायवर्तिनाम् ।  
वैश्यवच् छौचकल्पश् च  
द्विजोच्छिष्टं च भोजनम्  ॥ ५.१४० [१३८ मेधातिथिपाठे] ॥  
  
नोच्छिष्टं कुर्वते मुख्या  
विप्रुषो ऽङ्गं न यान्ति याः ।  
न श्मश्रूणि गतान्य् आस्यं  
न दन्तान्तर्-अधिष्ठितम्  ॥ ५.१४१ [१३९ मेधातिथिपाठे] ॥  
  
स्पृशन्ति बिन्दवः पादौ  
य आचामयतः परान् ।  
भौमिकैस् ते समा ज्ञेया  
न तैर् आप्रयतो भवेत् [मेधातिथिपाठः - अप्रयतो]  ॥ ५.१४२ [१४० मेधातिथिपाठे] ॥  
  
उच्छिष्टेन तु संस्पृष्टो  
द्रव्य-हस्तः कथं चन ।  
अनिधायैव तद् द्रव्यम्  
आचान्तः शुचिताम् इयात्  ॥ ५.१४३ [१४१ मेधातिथिपाठे] ॥  
  
वान्तो विरिक्तः स्नात्वा तु  
घृतप्राशनम् आचरेत् ।  
आचामेद् एव भुक्त्वान्नं  
स्नानं मैथुनिनः स्मृतम्  ॥ ५.१४४ [१४२ मेधातिथिपाठे] ॥  
  
सुप्त्वा क्षुत्वा च भुक्त्वा च  
निष्ठीव्योक्त्वानृतानि च ।  
पीत्वापो ऽध्येष्यमाणश् च  
आचामेत् प्रयतो ऽपि सन्  ॥ ५.१४५ [१४३ मेधातिथिपाठे] ॥  
  
एषां शौचविधिः कृत्स्नो  
द्रव्यशुद्धिस् तथैव च [मेधातिथिपाठः - एष] ।  
उक्तो वः सर्ववर्णानां  
स्त्रीणां धर्मान् निबोधत  ॥ ५.१४६ [१४४ मेधातिथिपाठे] ॥  
  
बालया वा युवत्या वा  
वृद्धया वापि योषिता ।  
न स्वातन्त्र्येण कर्तव्यं  
किं चिद् कार्यं गृहेष्व् अपि  ॥ ५.१४७ [१४५ मेधातिथिपाठे] ॥  
  
बाल्ये पितुर् वशे तिष्ठेत्  
पाणिग्राहस्य यौवने ।  
पुत्राणां भर्तरि प्रेते  
न भजेत् स्त्री स्वतन्त्रताम्  ॥ ५.१४८ [१४६ मेधातिथिपाठे] ॥  
  
पित्रा भर्त्रा सुतैर् वापि  
नेच्छेद् विरहम् आत्मनः ।  
एषां हि विरहेण स्त्री  
गर्ह्ये कुर्याद् उभे कुले  ॥ ५.१४९ [१४७ मेधातिथिपाठे] ॥  
  
सदा प्रहृष्टया भाव्यं  
गृहकार्ये च दक्षया ।  
सुसंस्कृतोपस्करया  
व्यये चाऽमुक्त-हस्तया  ॥ ५.१५० [१४८ मेधातिथिपाठे] ॥  
  
यस्मै दद्यात् पिता त्व् एनां  
भ्राता वानुमते पितुः ।  
तं शुश्रूषेत जीवन्तं  
संस्थितं च न लङ्घयेत्  ॥ ५.१५१ [१४९ मेधातिथिपाठे] ॥  
  
मङ्गलार्थं स्वस्त्ययनं  
यज्ञश् चासां प्रजापतेः ।  
प्रयुज्यते विवाहे तु  
प्रदानं स्वाम्य-कारणम्  ॥ ५.१५२ [१५० मेधातिथिपाठे] ॥  
  
अनृताव् ऋतुकाले च  
मन्त्र-संस्कारकृत् पतिः ।  
सुखस्य नित्यं दातेह  
परलोके च योषितः  ॥ ५.१५३ [१५१ मेधातिथिपाठे] ॥  
  
वि-शीलः काम-वृत्तो वा  
गुणैर् वा परिवर्जितः ।  
उपचार्यः स्त्रिया साध्व्या  
सततं देववत् पतिः  ॥ ५.१५४ [१५२ मेधातिथिपाठे] ॥  
  
नाऽस्ति स्त्रीणां पृथग् यज्ञो  
न व्रतं नाऽप्य् उपोषणम् [मेधातिथिपाठः - उपोषितम्] ।  
पतिं शुश्रूषते येन  
तेन स्वर्गे महीयते  ॥ ५.१५५ [१५३ मेधातिथिपाठे] ॥  
  
पाणिग्राहस्य साध्वी स्त्री  
जीवतो वा मृतस्य वा ।  
पतिलोकम् अभीप्सन्ती  
नाचरेत् किं चिद् अप्रियम्  ॥ ५.१५६ [१५४ मेधातिथिपाठे] ॥  
  
कामं तु क्सपयेद् देहं  
पुष्प-मूल-फलैः शुभैः ।  
न तु नामाऽपि गृह्णीयात्  
पत्यौ प्रेते परस्य तु  ॥ ५.१५७ [१५५ मेधातिथिपाठे] ॥  
  
आसीता८ मरणात् क्सान्ता  
नियता ब्रह्मचारिणी ।  
यो धर्म एकपत्नीनां  
काङ्क्षन्ती तम् अनुत्तमम्  ॥ ५.१५८ [१५६ मेधातिथिपाठे] ॥  
  
अनेकानि सहस्राणि  
कुमार-ब्रह्मचारिणाम् ।  
दिवं गतानि विप्राणाम्  
अकृत्वा कुलसन्ततिम्  ॥ ५.१५९ [१५७ मेधातिथिपाठे] ॥  
  
मृते भर्तरि साढ्वी स्त्री  
ब्रह्मचर्ये व्यवस्थिता ।  
स्वर्गं गच्छत्य् अपुत्रापि  
यथा ते ब्रह्मचारिणः  ॥ ५.१६० [१५८ मेधातिथिपाठे] ॥  
  
अपत्यलोभाद् या तु स्त्री  
भर्तारम् अतिवर्तते ।  
सेह निन्दाम् अवाप्नोति  
परलोकाच् च हीयते  ॥ ५.१६१ [१५९ मेधातिथिपाठे] ॥  
  
नाऽन्योत्पन्ना प्रजास्तीह  
न चाऽप्य् अन्यपरिग्रहे [मेधातिथिपाठः - न चाऽन्यस्य परिग्रहे] ।  
न द्वितीयश् च साध्वीनां  
क्व चिद् भर्तोपदिश्यते  ॥ ५.१६२ [१६० मेधातिथिपाठे] ॥  
  
पतिं हित्वापकृष्टं स्वम्  
उत्कृष्टं या निषेवते [मेधातिथिपाठः - हित्वावकृष्टं] ।  
निन्द्यैव सा भवेल् लोके  
पर-पूर्वेति चोच्यते  ॥ ५.१६३ [१६१ मेधातिथिपाठे] ॥  
  
व्यभिचारात् तु भर्तुः स्त्री  
लोके प्राप्नोति निन्द्यताम् [मेधातिथिपाठः - व्यभिचारे तु] ।  
शृगाल-योनिं प्राप्नोति  
पाप-रोगैश् च पीड्यते  ॥ ५.१६४ [१६२ मेधातिथिपाठे] ॥  
  
पतिं या नाऽभिचरति  
मनो-वाग्-देहसंयुता [मेधातिथिपाठः - -देहसंयता] ।  
सा भर्तृलोकम् आप्नोति  
सद्भिः साध्वीति चोच्यते  ॥ ५.१६५ [१६३ मेधातिथिपाठे] ॥  
  
अनेन नारी वृत्तेन  
मनो-वाग्-देहसंयता ।  
इहाऽग्र्यां कीर्तिम् आप्नोति  
पतिलोकं परत्र च  ॥ ५.१६६ [१६४ मेधातिथिपाठे] ॥  
  
एवं वृत्तां स-वर्णां स्त्रीं  
द्विजातिः पूर्वमारिणीम् ।  
दाहयेद् अग्निहोत्रेण  
यज्ञपात्रैश् च धर्मवित्  ॥ ५.१६७ [१६५ मेधातिथिपाठे] ॥  
  
भार्यायै पूर्वमारिण्यै  
दत्त्वाग्नीन् अन्त्यकर्मणि ।  
पुनर् दारक्रियां कुर्यात्  
पुनर् आधानम् एव च  ॥ ५.१६८ [१६६ मेधातिथिपाठे] ॥  
  
अनेन विधिना नित्यं  
पञ्चयज्ञान् न हापयेत् ।  
द्वितीयम् आयुषो भागं  
कृत-दारो गृहे वसेत्  ॥ ५.१६९ [१६७ मेधातिथिपाठे] ॥  

## ०६
एवं गृहाश्रमे स्थित्वा  
विधिवत् स्नातको द्विजः ।  
वने वसेत् तु नियतो  
यथावद् विजितेन्द्रियः  ॥ ६.१ ॥  
  
गृहस्थस् तु यथा पश्येद्  
वली-पलितम् आत्मनः ।  
अपत्यस्यैव चाऽपत्यं  
तदारण्यं समाश्रयेत्  ॥ ६.२ ॥  
  
सन्त्यज्य ग्राम्यम् आहारं  
सर्वं चैव परिच्छदम् ।  
पुत्रेषु भार्यां निक्षिप्य  
वनं गच्छेत् सहैव वा  ॥ ६.३ ॥  
  
अग्निहोत्रं समादाय  
गृह्यं चाऽग्निपरिच्छदम् ।  
ग्रामाद् अरण्यं निःसृत्य  
निवसेन् नियतेन्द्रियः [मेधातिथिपाठः - निष्क्रम्य]  ॥ ६.४ ॥  
  
मुन्य्-अन्नैर् विविधैर् मेध्यैः  
शाक-मूल-फलेन वा ।  
एतान् एव महायज्ञान्  
निर्वपेद् विधिपूर्वकम्  ॥ ६.५ ॥  
  
वसीत चर्म चीरं वा  
सायं स्नायात् प्रगे तथा ।  
जटाश् च बिभृयान् नित्यं  
श्मश्रु-लोम-नखानि च  ॥ ६.६ ॥  
  
यद्-भक्ष्यं स्याद् ततो दद्याद्  
बलिं भिक्षां च शक्तितः [मेधातिथिपाठः - यद्भक्षः] ।  
अम्-मूल-फल-भिक्षाभिर्  
अर्चयेद् आश्रमागतान् [म्:आश्रमागतम्]  ॥ ६.७ ॥  
  
स्वाध्याये नित्ययुक्तः स्याद्  
दान्तो मैत्रः समाहितः ।  
दाता नित्यम् अनादाता  
सर्वभूतानुकम्पकः  ॥ ६.८ ॥  
  
वैतानिकं च जुहुयाद्  
अग्निहोत्रं यथाविधि ।  
दर्शम् अस्कन्दयन् पर्व  
पौर्णमासं च योगतः  ॥ ६.९ ॥  
ऋक्षेष्ट्य्-आग्रयणं चैव  
चातुर्मास्यानि चाहरेत् [मेधातिथिपाठः - दर्शेष्ट्य्-आग्रयणं] ।  
तुरायणं च क्रमशो  
दक्षस्यायनम् एव च [क्मेधातिथिपाठः - दाक्षस्यायनम्]  ॥ ६.१० ॥  
  
वासन्त-शारदैर् मेध्यैर्  
मुन्य्-अन्नैः स्वयम् आहृतैः ।  
पुरोडाशांश् चरूंश् चैव  
विधिवन् निर्वपेत् पृथक्  ॥ ६.११ ॥  
  
देवताभ्यस् तु तद् धुत्वा  
वन्यं मेध्यतरं हविः ।  
शेषम् आत्मनि युञ्जीत  
लवणं च स्वयं कृतम्  ॥ ६.१२ ॥  
  
स्थलजाउदकशाकानि  
पुष्प-मूल-फलानि च ।  
मेध्यवृक्षोद्भवान्य् अद्यात्  
स्नेहांश् च फल-सम्भवान्  ॥ ६.१३ ॥  
  
वर्जयेन् मधु मांसं च  
भौमानि कवकानि च ।  
भूस्तृणं शिग्रुकं चैव  
श्लेश्मातक-फलानि च  ॥ ६.१४ ॥  
  
त्यजेद् आश्वयुजे मासि  
मुन्य्-अन्नं पूर्वसञ्चितम् ।  
जीर्णानि चैव वासांसि  
शाक-मूल-फलानि च  ॥ ६.१५ ॥  
  
न फालकृष्टम् अश्नीयाद्  
उत्सृष्टम् अपि केन चित् ।  
न ग्रामजातान्य् आर्तो ऽपि  
मूलाणि च फलानि च [मेधातिथिपाठः - पुष्पानि च फलानि च]  ॥ ६.१६ ॥  
  
अग्निपक्वाशनो वा स्यात्  
कालपक्वभुग् एव वा ।  
अश्म-कुट्टो भवेद् वापि  
दन्तोलूखलिको ऽपि वा  ॥ ६.१७ ॥  
  
सद्यः प्रक्षालको वा स्यान्  
मास-सञ्चयिको ऽपि वा ।  
षण्मास-निचयो वा स्यात्  
समा-निचय एव वा  ॥ ६.१८ ॥  
  
नक्तं चाऽन्नं समश्नीयाद्  
दिवा वाहृत्य शक्तितः ।  
चतुर्थकालिको वा स्यात्  
स्याद् वाप्य् अष्टम-कालिकः  ॥ ६.१९ ॥  
  
चान्द्रायणविधानैर् वा  
शुक्ल-कृष्णे च वर्तयेत् ।  
पक्षान्तयोर् वाप्य् अश्नीयाद्  
यवागूं क्वथितां सकृत्  ॥ ६.२० ॥  
  
पुष्प-मूल-फलैर् वापि  
केवलैर् वर्तयेत् सदा ।  
कालपक्वैः स्वयं शीर्णैर्  
वैखानसमते स्थितः  ॥ ६.२१ ॥  
  
भूमौ विपरिवर्तेत  
तिष्ठेद् वा प्रपदैर् दिनम् ।  
स्थानासनाभ्यां विहरेत्  
सवनेषूपयन्न् अपः  ॥ ६.२२ ॥  
  
ग्रीष्मे पञ्च-तपास् तु स्याद्  
वर्षास्व् अभ्रावकाशिकः ।  
आर्द्र-वासास् तु हेमन्ते  
क्रमशो वर्धयंस् तपः  ॥ ६.२३ ॥  
  
उपस्पृशंस् त्रिषवणं  
पितॄन् देवांश् च तर्पयेत् ।  
तपश् चरंश् चोग्रतरं  
शोषयेद् देहम् आत्मनः  ॥ ६.२४ ॥  
  
अग्नीन् आत्मनि वैतानान्  
समारोप्य यथाविधि ।  
अनग्निर् अनिकेतः स्यान्  
मुनिर् मूल-फलाशनः  ॥ ६.२५ ॥  
  
अप्रयत्नः सुखार्थेषु  
ब्रह्मचारी धराशयः ।  
शरणेष्व् अममश् चैव  
वृक्षमूल-निकेतनः  ॥ ६.२६ ॥  
  
तापसेष्व् एव विप्रेषु  
यात्रिकं भैक्षम् आहरेत् ।  
गृहमेधिषु चाऽन्येषु  
द्विजेषु वनवासिषु  ॥ ६.२७ ॥  
  
ग्रामाद् आहृत्य वाश्नीयाद्  
अष्टौ ग्रासान् वने वसन् ।  
प्रतिगृह्य पुटेनैव  
पाणिना शकलेन वा  ॥ ६.२८ ॥  
  
एताश् चाऽन्याश् च सेवेत  
दीक्षा विप्रो वने वसन् ।  
विविधाश् चाऽउपनिषदीर्  
आत्मसंसिद्धये श्रुतीः  ॥ ६.२९ ॥  
  
ऋषिभिर् ब्राह्मणैश् चैव  
गृहस्थैर् एव सेविताः ।  
विद्या-तपो-विवृद्ध्यर्थं  
शरीरस्य च शुद्धये  ॥ ६.३० ॥  
  
अपराजितां वास्थाय  
व्रजेद् दिशम् अजिह्मगः ।  
आ निपाताच् छरीरस्य  
युक्तो वार्य्-अनिलाशनः  ॥ ६.३१ ॥  
  
आसां महर्षिचर्याणां  
त्यक्त्वान्यतमया तनुम् ।  
वीत-शोक-भयो विप्रो  
ब्रह्मलोके महीयते  ॥ ६.३२ ॥  
  
वनेषु च विहृत्यैवं  
तृतीयं भागम् आयुषः ।  
चतुर्थम् आयुषो भागं  
त्यक्वा सङ्गान् परिव्रजेत्  ॥ ६.३३ ॥  
  
आश्रमाद् आश्रमं गत्वा  
हुत-होमो जितेन्द्रियः ।  
भिक्षा-बलि-परिश्रान्तः  
प्रव्रजन् प्रेत्य वर्धते  ॥ ६.३४ ॥  
  
ऋणानि त्रीण्य् अपाकृत्य  
मनो मोक्षे निवेशयेत् ।  
अनपाकृत्य मोक्षं तु  
सेवमानो व्रजत्य् अधः  ॥ ६.३५ ॥  
  
अधीत्य विधिवद् वेदान्  
पुत्रांश् चोत्पाद्य धर्मतः ।  
इष्ट्वा च शक्तितो यज्ञैर्  
मनो मोक्षे निवेशयेत्  ॥ ६.३६ ॥  
  
अनधीत्य द्विजो वेदान्  
अनुत्पाद्य तथा सुतान् [मेधातिथिपाठः - तथा प्रजाम्] ।  
अनिष्ट्वा चैव यज्ञैश् च  
मोक्षम् इच्छन् व्रजत्य् अधः  ॥ ६.३७ ॥  
  
प्राजापत्यं निरुप्येष्टिं  
सर्ववेदस-दक्षिणाम् [मेधातिथिपाठः - सार्ववेदसदक्षिणाम्] ।  
आत्मन्य् अग्नीन् समारोप्य  
ब्राह्मणः प्रव्रजेद् गृहात्  ॥ ६.३८ ॥  
  
यो दत्त्वा सर्वभूतेभ्यः  
प्रव्रजत्य् अभयं गृहात् ।  
तस्य तेजोमया लोका  
भवन्ति ब्रह्मवादिनः  ॥ ६.३९ ॥  
  
यस्माद् अण्व् अपि भूतानां  
द्विजान् नोत्पद्यते भयम् ।  
तस्य देहाद् विमुक्तस्य  
भयं नाऽस्ति कुतश् चन  ॥ ६.४० ॥  
  
अगाराद् अभिनिष्क्रान्तः  
पवित्रोपचितो मुनिः ।  
समुपोढेषु कामेषु  
निर्-अपेक्षः परिव्रजेत्  ॥ ६.४१ ॥  
  
एक एव चरेन् नित्यं  
सिद्ध्यर्थम् असहायवान् ।  
सिद्धिम् एकस्य सम्पश्यन्  
न जहाति न हीयते [मेधातिथिपाठः - सिद्धम्]  ॥ ६.४२ ॥  
  
अनग्निर् अनिकेतः स्याद्  
ग्रामम् अन्नार्थम् आश्रयेत् ।  
उपेक्षको ऽसङ्कुसुको  
मुनिर् भावसमाहितः [मेधातिथिपाठः - अ-साङ्कुसुको]  ॥ ६.४३ ॥  
  
कपालं वृक्षमूलानि  
कुचेलम् असहायता [मेधातिथिपाठः - कुचैलम्] ।  
समता चैव सर्वस्मिन्न्  
एतन् मुक्तस्य लक्षणम्  ॥ ६.४४ ॥  
  
नाऽभिनन्देत मरणं  
नाऽभिनन्देत जीवितम् ।  
कालम् एव प्रतीक्षेत  
निर्वेशं भृतको यथा  ॥ ६.४५ ॥  
  
दृष्टिपूतं न्यसेत् पादं  
वस्त्रपूतं जलं पिबेत् ।  
सत्यपूतां वदेद् वाचं  
मनःपूतं समाचरेत्  ॥ ६.४६ ॥  
  
अतिवादांस् तितिक्षेत  
नाऽवमन्येत कं चन ।  
न चेमं देहम् आश्रित्य  
वैरं कुर्वीत केन चित्  ॥ ६.४७ ॥  
  
क्रुद्ध्यन्तं न प्रतिक्रुध्येद्  
आक्रुष्टः कुशलं वदेत् ।  
सप्तद्वारावकीर्णां च  
न वाचम् अनृतां वदेत्  ॥ ६.४८ ॥  
  
अध्यात्म-रतिर् आसीनो  
निर्-अपेक्षो निर्-आमिषः ।  
आत्मनैव सहायेन  
सुखार्थी विचरेद् इह  ॥ ६.४९ ॥  
  
न चोत्पात-निमित्ताभ्यां  
न नक्षत्राङ्गविद्यया ।  
नाऽनुशासन-वादाभ्यां  
भिक्षां लिप्सेत कर्हि चित्  ॥ ६.५० ॥  
  
न तापसैर् ब्राह्मणैर् वा  
वयोभिर् अपि वा श्वभिः ।  
आकीर्णं भिक्षुकैर् वान्यैर्  
अगारम् उपसंव्रजेत्  ॥ ६.५१ ॥  
  
कॢप्त-केश-नख-श्मश्रुः  
पात्री दण्डी कुसुम्भवान् ।  
विचरेन् नियतो नित्यं  
सर्वभूतान्य् अपीडयन्  ॥ ६.५२ ॥  
  
अतैजसानि पात्राणि  
तस्य स्युर् निर्-व्रणानि च ।  
तेषाम् अद्भिः स्मृतं शौचं  
चमसानाम् इवाऽध्वरे  ॥ ६.५३ ॥  
  
अलाबुं दारुपात्रं च  
मृण्मयं वैदलं तथा ।  
एताणि यतिपात्राणि  
मनुः स्वायम्भुवो ऽब्रवीत्  ॥ ६.५४ ॥  
  
एककालं चरेद् भैक्षं  
न प्रसज्जेत विस्तरे ।  
भैक्षे प्रसक्तो हि यतिर्  
विषयेष्व् अपि सज्जति  ॥ ६.५५ ॥  
  
वि-धूमे सन्न-मुसले  
व्य्-अङ्गारे भुक्तवज्-जने ।  
वृत्ते शरावसम्पाते  
भिक्षां नित्यं यतिश् चरेत्  ॥ ६.५६ ॥  
  
अलाभे न विषदी स्याल्  
लाभे चैव न हर्षयेत् ।  
प्राणयात्रिक-मात्रः स्यान्  
मात्रासङ्गाद् विनिर्गतः  ॥ ६.५७ ॥  
  
अभिपूजितलाभांस् तु  
जुगुप्सेतैव सर्वशः ।  
अभिपूजितलाभैश् च  
यतिर् मुक्तो ऽपि बध्यते  ॥ ६.५८ ॥  
  
अल्पान्नाभ्यवहारेण  
रहःस्थानासनेन च ।  
ह्रियमाणानि विषयैर्  
इन्द्रियाणि निवर्तयेत्  ॥ ६.५९ ॥  
  
इन्द्रियाणां निरोधेन  
राग-द्वेश-क्षयेण च ।  
अहिंसया च भूतानाम्  
अमृतत्वाय कल्पते  ॥ ६.६० ॥  
  
अवेक्षेत गतीर् नॄणां  
कर्मदोष-समुद्भवाः ।  
निरये चैव पतनं  
यातनाश् च यमक्षये  ॥ ६.६१ ॥  
  
विप्रयोगं प्रियैश् चैव  
संयोगं च तथाप्रियैः ।  
जरया चाऽभिभवनं  
व्याधिभिश् चोपपीडनं  ॥ ६.६२ ॥  
  
देहाद् उत्क्रमणं चाऽष्मात्  
पुनर् गर्भे च सम्भवम् ।  
योनिकोटिसहस्रेषु  
सृतीश् चाऽस्याऽन्तरात्मनः  ॥ ६.६३ ॥  
  
अधर्म-प्रभवं चैव  
दुःखयोगं शरीरिणाम् ।  
धर्मार्थ-प्रभवं चैव  
सुखसंयोगम् अक्षयम्  ॥ ६.६४ ॥  
  
सूक्ष्मतां चाऽन्ववेक्षेत  
योगेन परमात्मनः ।  
देहेषु च समुत्पत्तिम्  
उत्तमेष्व् अधमेषु च [मेधातिथिपाठः - देहेषु चैवोपपत्तिम्]  ॥ ६.६५ ॥  
  
दूषितो ऽपि चरेद् धर्मं  
यत्र तत्राश्रमे रतः [मेधातिथिपाठः - भूषितो ऽपि] ।  
समः सर्वेषु भूतेषु  
न लिङ्गं धर्मकारणम्  ॥ ६.६६ ॥  
  
फलं कतकवृक्षस्य  
यद्य् अप्य् अम्बुप्रसादकम् ।  
न नामग्रहणाद् एव  
तस्य वारि प्रसीदति  ॥ ६.६७ ॥  
  
संरक्षणार्थं जन्तूनां  
रात्राव् अहनि वा सदा ।  
शरीरस्याऽत्यये चैव  
समीक्ष्य वसुधां चरेत्  ॥ ६.६८ ॥  
  
अह्ना रात्र्या च याञ् जन्तून्  
हिनस्त्य् अज्ञानतो यतिः ।  
तेषां स्नात्वा विशुद्ध्यर्थं  
प्राणायामान् षड् आचरेत्  ॥ ६.६९ ॥  
  
प्राणायामा ब्राह्मणस्य  
त्रयो ऽपि विधिवत् कृताः ।  
व्याहृति-प्रणवैर् युक्ता  
विज्ञेयं परमं तपः  ॥ ६.७० ॥  
  
दह्यन्ते ध्मायमानानां  
धातूनां हि यथा मलाः ।  
तथेन्द्रियाणां दह्यन्ते  
दोषाः प्राणस्य निग्रहात्  ॥ ६.७१ ॥  
  
प्राणायमैर् दहेद् दोषान्  
धारणाभिश् च किल्बिषम् ।  
प्रत्याहारेण संसर्गान्  
ध्यानेनाऽनीश्वरान् गुणान्  ॥ ६.७२ ॥  
  
उच्चावचेषु भूतेषु  
दुर्ज्ञेयाम् अकृतात्मभिः ।  
ध्यानयोगेन सम्पश्येद्  
गतिम् अस्याऽन्तरात्मनः  ॥ ६.७३ ॥  
  
सम्यग्दर्शनसम्पन्नः  
कर्मभिर् न निबध्यते ।  
दर्शनेन विहीनस् तु  
संसारं प्रतिपद्यते  ॥ ६.७४ ॥  
  
अहिंसयेन्द्रियासङ्गैर्  
वैदिकैश् चैव कर्मभिः ।  
तपसश् चरणैश् चोग्रैः  
साधयन्तीह तत्पदम्  ॥ ६.७५ ॥  
  
अस्थि-स्थूणं स्नायुयुतं  
मांस-शोणित-लेपनम् ।  
चर्मावनद्धं दुर्-गन्धि  
पूर्णं मूत्र-पुरीषयोः  ॥ ६.७६ ॥  
  
जरा-शोकसमाविष्टं  
रोगायतनम् आतुरम् ।  
रजस्वलम् अनित्यं च  
भूतावासम् इमं त्यजेत्  ॥ ६.७७ ॥  
  
नदीकूलं यथा वृक्षो  
वृक्षं वा शकुनिर् यथा ।  
तथा त्यजन्न् इमं देहं  
कृच्छ्राद् ग्राहाद् विमुच्यते  ॥ ६.७८ ॥  
  
प्रियेषु स्वेषु सुकृतम्  
अप्रियेषु च दुष्कृतम् ।  
विसृज्य ध्यानयोगेन  
ब्रह्माऽभ्येति सनातनम्  ॥ ६.७९ ॥  
  
यदा भावेन भवति  
सर्वभावेषु निःस्पृहः ।  
तदा सुखम् अवाप्नोति  
प्रेत्य चेह च शाश्वतम्  ॥ ६.८० ॥  
  
अनेन विधिना सर्वांस्  
त्यक्त्वा सङ्गाञ् शनैः शनैः ।  
सर्वद्वन्द्वविनिर्मुक्तो  
ब्रह्मण्य् एवाऽवतिष्ठते  ॥ ६.८१ ॥  
  
ध्यानिकं सर्वम् एवैतद्  
यद् एतद् अभिशब्दितम् ।  
न ह्य् अनध्यात्मवित् कश् चित्  
क्रियाफलम् उपाश्नुते  ॥ ६.८२ ॥  
  
अधियज्ञं ब्रह्म जपेद्  
आधिदैविकम् एव च ।  
आध्यात्मिकं च सततं  
वेदान्ताभिहितं च यत्  ॥ ६.८३ ॥  
  
इदं शरणम् अज्ञानाम्  
इदम् एव विजानताम् ।  
इदम् अन्विच्छतां स्वर्गम्  
इदम् आनन्त्यम् इच्छताम्  ॥ ६.८४ ॥  
  
अनेन क्रमयोगेन  
परिव्रजति यो द्विजः ।  
स विधूयेह पाप्मानं  
परं ब्रह्माऽधिगच्छति  ॥ ६.८५ ॥  

एष धर्मो ऽनुशिष्टो वो  
यतीनां नियतात्मनाम् ।  
वेदसन्न्यासिकानां तु  
कर्मयोगं निबोधत  ॥ ६.८६ ॥  
  
ब्रह्मचारी गृहस्थश् च  
वानप्रस्थो यतिस् तथा ।  
एते गृहस्थ-प्रभवाश्  
चत्वारः पृथग् आश्रमाः  ॥ ६.८७ ॥  
  
सर्वे ऽपि क्रमशस् त्व् एते  
यथाशास्त्रं निषेविताः ।  
यथोक्त-कारिणं विप्रं  
नयन्ति परमां गतिम्  ॥ ६.८८ ॥  
  
सर्वेषाम् अपि चैतेषां  
वेद-स्मृतिविधानतः [मेधातिथिपाठः - वेद-श्रुतिविधानतः] ।  
गृहस्थ उच्यते श्रेष्ठः  
स त्रीन् एतान् बिभर्ति हि  ॥ ६.८९ ॥  
  
यथा नदी-नदाः सर्वे  
सागरे यान्ति संस्थितिम् ।  
तथैवाश्रमिणः सर्वे  
गृहस्थे यान्ति संस्थितिम्  ॥ ६.९० ॥  
  
चतुर्भिर् अपि चैवैतैर्  
नित्यम् आश्रमिभिर् द्विजैः ।  
दश-लक्षणको धर्मः  
सेवितव्यः प्रयत्नतः  ॥ ६.९१ ॥  
  
धृतिः क्षमा दमो ऽस्तेयं  
शौचम् इन्द्रियनिग्रहः ।  
धीर् विद्या सत्यम् अक्रोधो  
दशकं धर्मलक्षणम्  ॥ ६.९२ ॥  
  
दश लक्षणानि धर्मस्य  
ये विप्राः समधीयते ।  
अधीत्य चाऽनुवर्तन्ते  
ते यान्ति परमां गतिम्  ॥ ६.९३ ॥  
  
दश-लक्षणकं धर्मम्  
अनुतिष्ठन् समाहितः ।  
वेदान्तं विधिवच् छ्रुत्वा  
सन्न्यसेद् अनृणो द्विजः  ॥ ६.९४ ॥  
  
सन्न्यस्य सर्वकर्माणि  
कर्मदोषान् अपानुदन् ।  
नियतो वेदम् अभ्यस्य  
पुत्रैश्वर्ये सुखं वसेत्  ॥ ६.९५ ॥  
  
एवं सन्न्यस्य कर्माणि  
स्वकार्य-परमो ऽस्पृहः ।  
सन्न्यासेनाऽपहत्यैनः  
प्राप्नोति परमं गतिम्  ॥ ६.९६ ॥  
  
एष वो ऽभिहितो धर्मो  
ब्राह्मणस्य चतुर्-विधः ।  
पुण्यो ऽक्षय-फलः प्रेत्य  
राज्ञां धर्मं निबोधत  ॥ ६.९७ ॥  

## ०७
राजधर्मान् प्रवक्ष्यामि  
यथावृत्तो भवेन् नृपः ।  
सम्भवश् च यथा तस्य  
सिद्धिश् च परमा यथा  ॥ ७.१ ॥  
  
ब्राह्मं प्राप्तेन संस्कारं  
क्षत्रियेण यथाविधि ।  
सर्वस्याऽस्य यथान्यायं  
कर्तव्यं परिरक्षणम्  ॥ ७.२ ॥  
  
अराजके हि लोके ऽस्मिन्  
सर्वतो विद्रुतो भयात् ।  
रक्षार्थम् अस्य सर्वस्य  
राजानम् असृजत् प्रभुः  ॥ ७.३ ॥  
  
इन्द्रानिल-यमार्काणाम्  
अग्नेश् च वरुणस्य च ।  
चन्द्र-वित्तेशयोश् चैव  
मात्रा निर्हृत्य शाश्वतीः  ॥ ७.४ ॥  
  
यस्माद् एषां सुरेन्द्राणां  
मात्राभ्यो निर्मितो नृपः ।  
तस्माद् अभिभवत्य् एष  
सर्वभूतानि तेजसा  ॥ ७.५ ॥  
  
तपत्य् आदित्यवच् चैष  
चक्षूंषि च मनांसि च ।  
न चैनं भुवि शक्नोति  
कश् चिद् अप्य् अभिवीक्षितुम्  ॥ ७.६ ॥  
  
सो ऽग्निर् भवति वायुश् च  
सो ऽर्कः सोमः स धर्मराट् ।  
स कुबेरः स वरुणः  
स महेन्द्रः प्रभावतः [मेधातिथिपाठः - स चेन्द्रः स्वप्रभावतः]  ॥ ७.७ ॥  
  
बालो ऽपि नाऽवमान्तव्यो  
मनुष्य इति भूमिपः ।  
महती देवता ह्य् एषा  
नररूपेण तिष्ठति  ॥ ७.८ ॥  
  
एकम् एव दहत्य् अग्निर्  
नरं दुरुपसर्पिणम् ।  
कुलं दहति राजाग्निः  
स-पशु-द्रव्यसञ्चयम्  ॥ ७.९ ॥  
  
कार्यं सो ऽवेक्ष्य शक्तिं च  
देश-कालौ च तत्त्वतः ।  
कुरुते धर्मसिद्ध्यर्थं  
विश्वरूपं पुनः पुनः  ॥ ७.१० ॥  
  
यस्य प्रसादे पद्मा श्रीर्  
विजयश् च पराक्रमे ।  
मृत्युश् च वसति क्रोधे  
सर्वतेजोमयो हि सः  ॥ ७.११ ॥  
  
तं यस् तु द्वेष्टि सम्मोहात्  
स विनश्यत्य् असंशयम् ।  
तस्य ह्य् आशु विनाशाय  
राजा प्रकुरुते मनः  ॥ ७.१२ ॥  
  
तस्माद् धर्मं यम् इष्टेषु  
स व्यवस्येन् नराधिपः ।  
अनिष्टं चाऽप्य् अनिष्टेषु  
तं धर्मं न विचालयेत्  ॥ ७.१३ ॥  

तस्यार्थे सर्वभूतानां  
गोप्तारं धर्मम् आत्मजम् [मेधातिथिपाठः - तदर्थं] ।  
ब्रह्मतेजोमयं दण्डम्  
असृजत् पूर्वम् ईश्वरः  ॥ ७.१४ ॥  
  
तस्य सर्वाणि भूतानि  
स्थावराणि चराणि च ।  
भयाद् भोगाय कल्पन्ते  
स्वधर्मान् न चलन्ति च  ॥ ७.१५ ॥  
  
तं देश-कालौ शक्तिं च  
विद्यां चाऽवेक्ष्य तत्त्वतः ।  
यथार्हतः सम्प्रणयेन्  
नरेष्व् अन्याय-वर्तिषु  ॥ ७.१६ ॥  
  
स राजा पुरुषो दण्डः  
स नेता शासिता च सः ।  
चतुर्णाम् आश्रमाणां च  
धर्मस्य प्रतिभूः स्मृतः  ॥ ७.१७ ॥  
  
दण्डः शास्ति प्रजाः सर्वा  
दण्ड एवाऽभिरक्षति ।  
दण्डः सुप्तेषु जागर्ति  
दण्डं धर्मं विदुर् बुधाः  ॥ ७.१८ ॥  
  
समीक्ष्य स धृतः सम्यक्  
सर्वा रञ्जयति प्रजाः ।  
असमीक्ष्य प्रणीतस् तु  
विनाशयति सर्वतः  ॥ ७.१९ ॥  
  
यदि न प्रणयेद् राजा  
दण्डं दण्ड्येष्व् अतन्द्रितः ।  
शूले मत्स्यान् इवाऽपक्ष्यन्  
दुर्बलान् बलवत्तराः  ॥ ७.२० ॥  
  
अद्यात् काकः पुरोडाशं  
श्वा च लिह्याद् धविस् तथा [मेधातिथिपाठः - श्वावलिह्याद्द्] ।  
स्वाम्यं च न स्यात् कस्मिंश् चित्  
प्रवर्तेताऽधरोत्तरम्  ॥ ७.२१ ॥  
  
सर्वो दण्डजितो लोको  
दुर्लभो हि शुचिर् नरः ।  
दण्डस्य हि भयात् सर्वं  
जगद् भोगाय कल्पते  ॥ ७.२२ ॥  
  
देव-दानव-गन्धर्वा  
रक्षांसि पतगोरगाः ।  
ते ऽपि भोगाय कल्पन्ते  
दण्डेनैव निपीडिताः  ॥ ७.२३ ॥  
  
दुष्येयुः सर्ववर्णाश् च  
भिद्येरन् सर्वसेतवः ।  
सर्वलोकप्रकोपश् च  
भवेद् दण्डस्य विभ्रमात्  ॥ ७.२४ ॥  
  
यत्र श्यामो लोहिताक्षो  
दण्डश् चरति पापहा ।  
प्रजास् तत्र न मुह्यन्ति  
नेता चेत् साधु पश्यति  ॥ ७.२५ ॥  
  
तस्याहुः सम्प्रणेतारं  
राजानं सत्यवादिनम् ।  
समीक्ष्यकारिणं प्राज्ञं  
धर्म-कामार्थ-कोविदम्  ॥ ७.२६ ॥  
  
तं राजा प्रणयन् सम्यक्  
त्रिवर्गेणाऽभिवर्धते ।  
कामात्मा विषमः क्षुद्रो  
दण्डेनैव निहन्यते [मेधातिथिपाठः - कामान्धो]  ॥ ७.२७ ॥  
  
दण्डो हि सुमहत्-तेजो  
दुर्धरश् चाऽकृतात्मभिः ।  
धर्माद् विचलितं हन्ति  
नृपम् एव स-बान्धवम्  ॥ ७.२८ ॥  
  
ततो दुर्गं च राष्ट्रं च  
लोकं च स-चराचरम् ।  
अन्तरिक्षगतांश् चैव  
मुनीन् देवांश् च पीडयेत्  ॥ ७.२९ ॥  
  
सो ऽसहायेन मूढेन  
लुब्धेनाऽकृत-बुद्धिना ।  
न शक्यो न्यायतो नेतुं  
सक्तेन विषयेषु च  ॥ ७.३० ॥  
  
शुचिना सत्यसन्धेन  
यथाशास्त्रानुसारिणा ।  
प्रणेतुं शक्यते दण्डः  
सुसहायेन धीमता  ॥ ७.३१ ॥  
  
स्वराष्ट्रे न्यायवृत्तः स्याद्  
भृश-दण्डश् च शत्रुषु ।  
सुहृत्स्व् अजिह्मः स्निग्धेषु  
ब्राह्मणेषु क्षमान्वितः  ॥ ७.३२ ॥  
  
एवंवृत्तस्य नृपतेः  
शिलोञ्छेनाऽपि जीवतः ।  
विस्तीर्यते यशो लोके  
तैलबिन्दुर् इवाऽम्भसि  ॥ ७.३३ ॥  
  
अतस् तु विपरीतस्य  
नृपतेर् अजितात्मनः ।  
सङ्क्षिप्यते यशो लोके  
घृतबिन्दुर् इवाऽम्भसि  ॥ ७.३४ ॥  
  
स्वे स्वे धर्मे निविष्टानां  
सर्वेषाम् अनुपूर्वशः ।  
वर्णानाम् आश्रमाणां च  
राजा सृष्टो ऽभिरक्षिता  ॥ ७.३५ ॥  
  
तेन यद् यत् स-भृत्येन  
कर्तव्यं रक्षता प्रजाः ।  
तत् तद् वो ऽहं प्रवक्ष्यामि  
यथावद् अनुपूर्वशः  ॥ ७.३६ ॥  
  
ब्राह्मणान् पर्युपासीत  
प्रातर् उत्थाय पार्थिवः ।  
त्रैविद्यवृद्धान् विदुषस्  
तिष्ठेत् तेषां च शासने  ॥ ७.३७ ॥  
  
वृद्धांश् च नित्यं सेवेत  
विप्रान् वेदविदः शुचीन् ।  
वृद्धसेवी हि सततं  
रक्षोभिर् अपि पूज्यते  ॥ ७.३८ ॥  
  
तेभ्यो ऽधिगच्छेद् विनयं  
विनीतात्मापि नित्यशः ।  
विनीतात्मा हि नृपतिर्  
न विनश्यति कर्हि चित्  ॥ ७.३९ ॥  
  
बहवो ऽविनयान् नष्टा  
राजानः स-परिच्छदाः [मेधातिथिपाठः - स-परिग्रहाः] ।  
वनस्था अपि राज्यानि  
विनयात् प्रतिपेदिरे  ॥ ७.४० ॥  
  
वेनो विनष्टो ऽविनयान्  
नहुषश् चैव पार्थिवः ।  
सुदाः पैजवनश् चैव  
सुमुखो निमिर् एव च  ॥ ७.४१ ॥  
  
पृथुस् तु विनयाद् राज्यं  
प्राप्तवान् मनुर् एव च ।  
कुबेरश् च धनैश्वर्यं  
ब्राह्मण्यं चैव गाधिजः  ॥ ७.४२ ॥  
  
त्रैविद्येभ्यस् त्रयीं विद्यां  
दण्डनीतिं च शाश्वतीम् [मेधातिथिपाठः - त्रयीं विद्यात्] ।  
आन्वीक्षिकीं चात्मविद्यां  
वार्तारम्भांश् च लोकतः  ॥ ७.४३ ॥  
  
इन्द्रियाणां जये योगं  
समातिष्ठेद् दिवा-निशम् ।  
जितेन्द्रियो हि शक्नोति  
वशे स्थापयितुं प्रजाः  ॥ ७.४४ ॥  
  
दश काम-समुत्थानि  
तथाष्टौ क्रोधजानि च ।  
व्यसनानि दुर्-अन्तानि  
प्रयत्नेन विवर्जयेत्  ॥ ७.४५ ॥  
  
कामजेषु प्रसक्तो हि  
व्यसनेषु महीपतिः ।  
वियुज्यते ऽर्थ-धर्माभ्यां  
क्रोधजेष्व् आत्मनैव तु  ॥ ७.४६ ॥  
  
मृगयाक्षो दिवास्वप्नः  
परिवादः स्त्रियो मदः ।  
तौर्यत्रिकं वृथाट्या च  
कामजो दशको गणः  ॥ ७.४७ ॥  
  
पैशुन्यं साहसं द्रोह  
ईर्ष्यासूयार्थदूषणम् ।  
वाग्दण्डजं च पारुष्यं  
क्रोधजो ऽपि गणो ऽष्टकः  ॥ ७.४८ ॥  
  
द्वयोर् अप्य् एतयोर् मूलं  
यं सर्वे कवयो विदुः ।  
तं यत्नेन जयेल् लोभं  
तज्जाव् एताव् उभौ गणौ  ॥ ७.४९ ॥  
  
पानम् अक्षाः स्त्रियश् चैव  
मृगया च यथाक्रमम् ।  
एतत् कष्टतमं विद्याच्  
चतुष्कं कामजे गणे  ॥ ७.५० ॥  
  
दण्डस्य पातनं चैव  
वाक्पारुष्यार्थदूषणे ।  
क्रोधजे ऽपि गणे विद्यात्  
कष्टम् एतत् त्रिकं सदा  ॥ ७.५१ ॥  
  
सप्तकस्याऽस्य वर्गस्य  
सर्वत्रैवाऽनुषङ्गिणः ।  
पूर्वं पूर्वं गुरुतरं  
विद्याद् व्यसनम् आत्मवान्  ॥ ७.५२ ॥  
  
व्यसनस्य च मृत्योश् च  
व्यसनं कष्टम् उच्यते ।  
व्यसन्य् अधो ऽधो व्रजति  
स्वर् यात्य् अव्यसनी मृतः  ॥ ७.५३ ॥  
  
मौलाञ् शास्त्रविदः शूरांल्  
लब्ध-लक्षान् कुलोद्भवान् [मेधातिथिपाठः - कुलोद्गतान्] ।  
सचिवान् सप्त चाऽष्टौ वा  
प्रकुर्वीत परीक्षितान् [मेधातिथिपाठः - कुर्वीत सुपरीक्षितान्]  ॥ ७.५४ ॥  
  
अपि यत् सुकरं कर्म  
तद् अप्य् एकेन दुष्करम् ।  
विशेषतो ऽसहायेन  
किं तु राज्यं महोदयम् [मेधातिथिपाठः - किं नु]  ॥ ७.५५ ॥  
  
तैः सार्धं चिन्तयेन् नित्यं  
सामान्यं सन्धि-विग्रहम् ।  
स्थानं समुदयं गुप्तिं  
लब्धप्रशमनानि च  ॥ ७.५६ ॥  
  
तेषां स्वं स्वम् अभिप्रायम्  
उपलभ्य पृथक् पृथक् ।  
समस्तानां च कार्येषु  
विदध्याद् धितम् आत्मनः  ॥ ७.५७ ॥  
  
सर्वेषां तु विशिष्टेन  
ब्राह्मणेन विपश्चिता ।  
मन्त्रयेत् परमं मन्त्रं  
राजा षाड्गुण्यसंयुतम्  ॥ ७.५८ ॥  
  
नित्यं तस्मिन् समाश्वस्तः  
सर्वकार्याणि निःक्षिपेत् [मेधातिथिपाठः - निक्षिपेत्] ।  
तेन सार्धं विनिश्चित्य  
ततः कर्म समारभेत्  ॥ ७.५९ ॥  
  
अन्यान् अपि प्रकुर्वीत  
शुचीन् प्राज्ञान् अवस्थितान् ।  
सम्यग् अर्थसमाहर्तॄन्  
अमात्यान् सुपरीक्षितान्  ॥ ७.६० ॥  
  
निर्वर्तेताऽस्य यावद्भिर्  
इतिकर्तव्यता नृभिः ।  
तावतो ऽतन्द्रितान् दक्षान्  
प्रकुर्वीत विचक्षणान्  ॥ ७.६१ ॥  
  
तेषाम् अर्थे नियुञ्जीत  
शूरान् दक्षान् कुलोद्गतान् ।  
शुचीन् आकर-कर्मान्ते  
भीरून् अन्तर्निवेशने  ॥ ७.६२ ॥  
  
दूतं चैव प्रकुर्वीत  
सर्वशास्त्र-विशारदम् ।  
इङ्गिताकार-चेष्टज्ञं  
शुचिं दक्षं कुलोद्गतम्  ॥ ७.६३ ॥  
  
अनुरक्तः शुचिर् दक्षः  
स्मृतिमान् देश-कालवित् ।  
वपुष्मान् वीतभीर् वाग्मी  
दूतो राज्ञः प्रशस्यते  ॥ ७.६४ ॥  
  
अमात्ये दण्ड आयत्तो  
दण्डे वैनयिकी क्रिया ।  
नृपतौ कोश-राष्ट्रे च  
दूते सन्धि-विपर्ययौ  ॥ ७.६५ ॥  
  
दूत एव हि सन्धत्ते  
भिनत्त्य् एव च संहतान् ।  
दूतस् तत् कुरुते कर्म  
भिद्यन्ते येन मानवः  ॥ ७.६६ ॥  
  
स विद्याद् अस्य कृत्येषु  
निर्गूढेङ्गित-चेष्टितैः ।  
आकारम् इङ्गितं चेष्टां  
भृत्येषु च चिकीर्षितम्  ॥ ७.६७ ॥  
  
बुद्ध्वा च सर्वं तत्त्वेन  
परराजचिकीर्षितम् ।  
तथा प्रयत्नम् आतिष्ठेद्  
यथात्मानं न पीडयेत्  ॥ ७.६८ ॥  
  
जाङ्गलं सस्यसम्पन्नम्  
आर्य-प्रायम् अनाविलम् ।  
रम्यम् आनत-सामन्तं  
स्वाजीव्यं देशम् आवसेत्  ॥ ७.६९ ॥  
  
धन्व-दुर्गं मही-दुर्गम्  
अब्-दुर्गं वार्क्षम् एव वा ।  
नृदुर्गं गिरिदुर्गं वा  
समाश्रित्य वसेत् पुरम्  ॥ ७.७० ॥  
  
सर्वेण तु प्रयत्नेन  
गिरिदुर्गं समाश्रयेत् ।  
एषां हि बाहुगुण्येन  
गिरिदुर्गं विशिष्यते  ॥ ७.७१ ॥  
  
त्रिण्य् आद्यान्य् आश्रितास् त्व् एषां  
मृग-गर्ताश्रयाप्चराः ।  
त्रीण्य् उत्तराणि क्रमशः  
प्लवङ्गम-नरामराः  ॥ ७.७२ ॥  
  
यथा दुर्गाश्रितान् एतान्  
नोपहिंसन्ति शत्रवः ।  
तथारयो न हिंसन्ति  
नृपं दुर्गसमाश्रितम्  ॥ ७.७३ ॥  
  
एकः शतं योधयति  
प्राकारस्थो धनुर्धरः ।  
शतं दशसहस्राणि  
तस्माद् दुर्गं विधीयते  ॥ ७.७४ ॥  
  
तत् स्याद् आयुधसम्पन्नं  
धन-धान्येन वाहनैः ।  
ब्राह्मणैः शिल्पिभिर् यन्त्रैर्  
यवसेनोदकेन च  ॥ ७.७५ ॥  
  
तस्य मध्ये सुपर्याप्तं  
कारयेद् गृहम् आत्मनः ।  
गुप्तं सर्वर्तुकं शुभ्रं  
जल-वृक्षसमन्वितम्  ॥ ७.७६ ॥  
  
तद् अध्यास्योद्वहेद् भार्यां  
स-वर्णां लक्षणान्विताम् ।  
कुले महति सम्भूतां  
हृद्यां रूप-गुणान्वीताम्  ॥ ७.७७ ॥  
  
पुरोहितं च कुर्वीत  
वृणुयाद् एव च र्त्विजः ।  
ते ऽस्य गृह्याणि कर्माणि  
कुर्युर् वैतानिकानि च  ॥ ७.७८ ॥  
  
यजेत राजा क्रतुभिर्  
विविधैर् आप्त-दक्षिणैः ।  
धर्मार्थं चैव विप्रेभ्यो  
दद्याद् भोगान् धनानि च  ॥ ७.७९ ॥  
  
सांवत्सरिकम् आप्तैश् च  
राष्ट्राद् आहारयेद् बलिम् ।  
स्याच् चाम्नाय-परो लोके  
वर्तेत पितृवन् नृषु  ॥ ७.८० ॥  
  
अध्यक्षान् विविधान् कुर्यात्  
तत्र तत्र विपश्चितः ।  
ते ऽस्य सर्वाण्य् अवेक्षेरन्  
नृणां कार्याणि कुर्वताम्  ॥ ७.८१ ॥  
  
आवृत्तानां गुरुकुलाद्  
विप्राणां पूजको भवेत् ।  
नृपाणाम् अक्षयो ह्य् एष  
निधिर् ब्राह्मो ऽभिधीयते  ॥ ७.८२ ॥  
  
न तं स्तेना न चाऽमित्रा  
हरन्ति न च नश्यति ।  
तस्माद् राज्ञा निधातव्यो  
ब्राह्मणेष्व् अक्षयो निधिः  ॥ ७.८३ ॥  
  
न स्कन्दते न व्यथते  
न विनश्यति कर्हि चित् [मेधातिथिपाठः - न स्कन्दति न च्यवते] ।  
वरिष्ठम् अग्निहोत्रेभ्यो  
ब्राह्मणस्य मुखे हुतम्  ॥ ७.८४ ॥  
  
समम् अब्राह्मणे दानं  
द्विगुणं ब्राह्मणब्रुवे ।  
प्राधीते शतसाहस्रम्  
अनन्तं वेदपारगे [मेधातिथिपाठः - आचार्ये शतसाहस्रम्]] [ञ्:  
सहस्रगुणम्  ॥ ७.८५ ॥  

पात्रस्य हि विशेषेण  
श्रद्दधानतयैव च ।  
अल्पं वा बहु वा प्रेत्य  
दानस्य फलम् अश्नुते  ॥ ७.८६ ॥  
  
देश-कालविधानेन  
द्रव्यं श्रद्धासमन्वितम् [नोत् इन् क्] ।  
पात्रे प्रदीयते यत् तु  
तद् धर्मस्य प्रसाधनम् [नोत् इन् क्]  ॥ [.८७म् ॥  

समोत्तमाधमै राजा त्व्  
आहूतः पालयन् प्रजाः ।  
न निवर्तेत सङ्ग्रामात्  
क्षात्रं धर्मम् अनुस्मरन्  ॥ ७.८७ [८८ मेधातिथिपाठे] ॥  
  
सङ्ग्रामेष्व् अनिवर्तित्वं  
प्रजानां चैव पालनम् ।  
शुश्रूषा ब्राह्मणानां च  
राज्ञां श्रेयस्करं परम्  ॥ ७.८८ [८९ मेधातिथिपाठे] ॥  
  
आहवेषु मिथो ऽन्योन्यं  
जिघांसन्तो महीक्षितः ।  
युध्यमानाः परं शक्त्या  
स्वर्गं यान्त्य् अपराङ्मुखाः  ॥ ७.८९ [९० मेधातिथिपाठे] ॥  
  
न कूटैर् आयुधैर् हन्याद्  
युध्यमानो रणे रिपून् ।  
न कर्णिभिर् नाऽपि दिग्धैर्  
नाऽग्निज्वलित-तेजनैः  ॥ ७.९० [९१ मेधातिथिपाठे] ॥  
  
न च हन्यात् स्थलारूढं  
न क्लीबं न कृताञ्जलिम् ।  
न मुक्त-केशं नासीनं  
न तवाऽस्मीति वादिनम्  ॥ ७.९१ [९२ मेधातिथिपाठे] ॥  
न सुप्तं न वि-सन्नाहं  
न नग्नं न निर्-आयुधम् ।  
नाऽयुध्यमानं पश्यन्तं  
न परेण समागतम्  ॥ ७.९२ [९३ मेधातिथिपाठे] ॥  
  
नायुधव्यसनप्राप्तं  
नार्तं नाऽतिपरिक्षतं ।  
न भीतं न परावृत्तं  
सतां धर्मम् अनुस्मरन्  ॥ ७.९३ [९४ मेधातिथिपाठे] ॥  
  
यस् तु भीतः परावृत्तः  
सङ्ग्रामे हन्यते परैः ।  
भर्तुर् यद् दुष्कृतं किं चित्  
तत् सर्वं प्रतिपद्यते  ॥ ७.९४ [९५ मेधातिथिपाठे] ॥  
  
यच् चाऽस्य सुकृतं किं चिद्  
अमुत्रार्थम् उपार्जितम् ।  
भर्ता तत् सर्वम् आदत्ते  
परावृत्तहतस्य तु  ॥ ७.९५ [९६ मेधातिथिपाठे] ॥  
  
रथाश्वं हस्तिनं छत्रं  
धनं धान्यं पशून् स्त्रियः ।  
सर्वद्रव्याणि कुप्यं च  
यो यज् जयति तस्य तत्  ॥ ७.९६ [९७ मेधातिथिपाठे] ॥  
  
राज्ञश् च दद्युर् उद्धारम्  
इत्य् एषा वैदिकी श्रुतिः ।  
राज्ञा च सर्वयोधेभ्यो  
दातव्यम् अपृथग्जितम्  ॥ ७.९७ [९८ मेधातिथिपाठे] ॥  
  
एषो ऽनुपस्कृतः प्रोक्तो  
योधधर्मः सनातनः ।  
अस्माद् धर्मान् न च्यवेत  
क्षत्रियो घ्नन् रणे रिपून्  ॥ ७.९८ [९९ मेधातिथिपाठे] ॥  
  
अलब्धं चैव लिप्सेत  
लब्धं रक्षेत् प्रयत्नतः ।  
रक्षितं वर्धयेच् चैव  
वृद्धं पात्रेषु निक्षिपेत्  ॥ ७.९९ [१०० मेधातिथिपाठे] ॥  
  
एतच् चतुर्विधं विद्यात्  
पुरुषार्थप्रयोजनम् ।  
अस्य नित्यम् अनुष्ठानं  
सम्यक् कुर्याद् अतन्द्रितः  ॥ ७.१०० [१०१ मेधातिथिपाठे] ॥  
  
अलब्धम् इच्छेद् दण्डेन  
लब्धं रक्षेद् अवेक्षया ।  
रक्षितं वर्धयेद् वृद्ध्या  
वृद्धं पात्रेषु निक्षिपेत्  ॥ ७.१०१ [१०२ मेधातिथिपाठे] ॥  
  
नित्यम् उद्यत-दण्डः स्यान्  
नित्यं विवृत-पौरुषः ।  
नित्यं संवृत-संवार्यो  
नित्यं छिद्रानुसार्य् अरेः  ॥ ७.१०२ [१०३ मेधातिथिपाठे] ॥  
  
नित्यम् उद्यत-दण्डस्य  
कृत्स्नम् उद्विजते जगत् ।  
तस्मात् सर्वाणि भूतानि  
दण्डेनैव प्रसाधयेत्  ॥ ७.१०३ [१०४ मेधातिथिपाठे] ॥  
  
अमाययैव वर्तेत  
न कथं चन मायया ।  
बुध्येताऽरिप्रयुक्तां च  
मायां नित्यं सुसंवृतः  ॥ ७.१०४ [१०५ मेधातिथिपाठे] ॥  
  
नाऽस्य छिद्रं परो विद्याद्  
विद्याच् छिद्रं परस्य च ।  
गूहेत् कूर्म इवाऽङ्गानि  
रक्षेद् विवरम् आत्मनः  ॥ ७.१०५ [१०६ मेधातिथिपाठे] ॥  
  
बकवच् चिन्तयेद् अर्थान्  
सिंहवच् च पराक्रमे ।  
वृकवच् चाऽवलुम्पेत  
शशवच् च विनिष्पतेत्  ॥ ७.१०६ [१०७ मेधातिथिपाठे] ॥  
  
एवं विजयमानस्य  
ये ऽस्य स्युः परिपन्थिनः ।  
तान् आनयेद् वशं सर्वान्  
सामादिभिर् उपक्रमैः  ॥ ७.१०७ [१०८ मेधातिथिपाठे] ॥  
  
यदि ते तु न तिष्ठेयुर्  
उपायैः प्रथमैस् त्रिभिः ।  
दण्डेनैव प्रसह्यैताञ्  
शनकैर् वशम् आनयेत्  ॥ ७.१०८ [१०९ मेधातिथिपाठे] ॥  
  
सामादीनाम् उपायानां  
चतुर्णाम् अपि पण्डिताः ।  
साम-दण्डौ प्रशंसन्ति  
नित्यं राष्ट्राभिवृद्धये  ॥ ७.१०९ [११० मेधातिथिपाठे] ॥  
  
यथोद्धरति निर्दाता  
कक्षं धान्यं च रक्षति ।  
तथा रक्षेन् नृपो राष्ट्रं  
हन्याच् च परिपन्थिनः  ॥ ७.११० [१११ मेधातिथिपाठे] ॥  
  
मोहाद् राजा स्वराष्ट्रं  
यः कर्षयत्य् अनवेक्षया ।  
सो ऽचिराद् भ्रश्यते राज्याज्  
जीविताच् च स-बान्धवः  ॥ ७.१११ [११२ मेधातिथिपाठे] ॥  
  
शरीरकर्षणात् प्राणाः  
क्षीयन्ते प्राणिनां यथा ।  
तथा राज्ञाम् अपि प्राणाः  
क्षीयन्ते राष्ट्रकर्षणात्  ॥ ७.११२ [११३ मेधातिथिपाठे] ॥  
  
राष्ट्रस्य सङ्ग्रहे नित्यं  
विधानम् इदम् आचरेत् ।  
सुसङ्गृहीतराष्ट्रे हि  
पार्थिवः सुखम् एधते  ॥ ७.११३ [११४ मेधातिथिपाठे] ॥  
  
द्वयोस् त्रयाणां पञ्चानां  
मध्ये गुल्मम् अधिष्ठितम् ।  
तथा ग्रामशतानां च  
कुर्याद् राष्ट्रस्य सङ्ग्रहम्  ॥ ७.११४ [११५ मेधातिथिपाठे] ॥  
  
ग्रामस्याऽधिपतिं कुर्याद्  
दशग्रामपतिं तथा ।  
विंशतीशं शतेशं च  
सहस्रपतिम् एव च  ॥ ७.११५ [११६ मेधातिथिपाठे] ॥  
  
ग्रामदोषान् समुत्पन्नान्  
ग्रामिकः शनकैः स्वयम् ।  
शंसेद् ग्रामदशेशाय  
दशेशो विंशतीशिने  ॥ ७.११६ [११७ मेधातिथिपाठे] ॥  
  
विंशतीशस् तु तत् सर्वं  
शतेशाय निवेदयेत् ।  
शंसेद् ग्रामशतेशस् तु  
सहस्रपतये स्वयम्  ॥ ७.११७ [११८ मेधातिथिपाठे] ॥  
  
यानि राजप्रदेयानि  
प्रत्यहं ग्रामवासिभिः ।  
अन्न-पानेन्धनादीनि  
ग्रामिकस् तान्य् अवाप्नुयात्  ॥ ७.११८ [११९ मेधातिथिपाठे] ॥  
  
दशी कुलं तु भुञ्जीत  
विंशी पञ्च कुलानि च ।  
ग्रामं ग्रामशताध्यक्षः  
सहस्राधिपतिः पुरम्  ॥ ७.११९ [१२० मेधातिथिपाठे] ॥  
  
तेषां ग्राम्याणि कार्यानि  
पृथक्कार्याणि चैव हि ।  
राज्ञो ऽन्यः सचिवः स्निग्धस्  
तानि पश्येद् अतन्द्रितः  ॥ ७.१२० [१२१ मेधातिथिपाठे] ॥  
  
नगरे नगरे चैकं  
कुर्यात् सर्वार्थचिन्तकम् ।  
उच्चैःस्थानं घोररूपं  
नक्षत्राणाम् इव ग्रहम्  ॥ ७.१२१ [१२२ मेधातिथिपाठे] ॥  
  
स तान् अनुपरिक्रामेत्  
सर्वान् एव सदा स्वयम् ।  
तेषां वृत्तं परिणयेत्  
सम्यग् राष्ट्रेषु तच्-चरैः  ॥ ७.१२२ [१२३ मेधातिथिपाठे] ॥  
  
राज्ञो हि रक्षाधिकृताः  
परस्वादायिनः शठाः ।  
भृत्या भवन्ति प्रायेण  
तेभ्यो रक्षेद् इमाः प्रजाः  ॥ ७.१२३ [१२४ मेधातिथिपाठे] ॥  
  
ये कार्यिकेभ्यो ऽर्थम् एव  
गृह्णीयुः पापचेतसः ।  
तेषां सर्वस्वम् आदाय  
राजा कुर्यात् प्रवासनम्  ॥ ७.१२४ [१२५ मेधातिथिपाठे] ॥  
  
राजा कर्मसु युक्तानां  
स्त्रीणां प्रेष्यजनस्य च [मेधातिथिपाठः - राजकर्मसु] ।  
प्रत्यहं कल्पयेद् वृत्तिं  
स्थानं कर्मानुरूपतः [मेधातिथिपाठः - स्थान-कर्मानुरूपतः]  ॥ ७.१२५ [१२६ मेधातिथिपाठे] ॥  
  
पणो देयो ऽवकृष्टस्य  
षड् उत्कृष्टस्य वेतनम् ।  
षाण्मासिकस् तथाच्छादो  
धान्यद्रोणस् तु मासिकः  ॥ ७.१२६ [१२७ मेधातिथिपाठे] ॥  
  
क्रय-विक्रयम् अध्वानं  
भक्तं च स-परिव्ययम् ।  
योगक्षेमं च सम्प्रेक्ष्य  
वणिजो दापयेत् करान्  ॥ ७.१२७ [१२८ मेधातिथिपाठे] ॥  
  
यथा फलेन युज्येत  
राजा कर्ता च कर्मणाम् ।  
तथावेक्ष्य नृपो राष्ट्रे  
कल्पयेत् सततं करान्  ॥ ७.१२८ [१२९ मेधातिथिपाठे] ॥  
  
यथाल्पाल्पम् अदन्त्य् आद्यं  
वार्योको-वत्स-षट्पदाः ।  
तथाल्पाल्पो ग्रहीतव्यो  
राष्ट्राद् राज्ञाब्दिकः करः  ॥ ७.१२९ [१३० मेधातिथिपाठे] ॥  
  
पञ्चाशद्भाग आदेयो  
राज्ञा पशु-हिरण्ययोः ।  
धान्यानाम् अष्टमो भागः  
षष्ठो द्वादश एव वा  ॥ ७.१३० [१३१ मेधातिथिपाठे] ॥  
  
आददीताऽथ षड्भागं  
द्रु-मांस-मधु-सर्पिषाम् ।  
गन्धौषधि-रसानां च  
पुष्प-मूल-फलस्य च  ॥ ७.१३१ [१३२ मेधातिथिपाठे] ॥  
  
पत्र-शाक-तृणानां च  
चर्मणां वैदलस्य च ।  
मृन्मयानां च भाण्डानां  
सर्वस्याऽश्ममयस्य च  ॥ ७.१३२ [१३३ मेधातिथिपाठे] ॥  
  
म्रियमाणो ऽप्य् आददीत न  
राजा श्रोत्रियात् करम् ।  
न च क्षुधास्य संसीदेच्  
छ्रोत्रियो विषये वसन्  ॥ ७.१३३ [१३४ मेधातिथिपाठे] ॥  
  
यस्य राज्ञस् तु विषये  
श्रोत्रियः सीदति क्षुधा ।  
तस्याऽपि तत् क्षुधा राष्ट्रम्  
अचिरेनैव सीदति  ॥ ७.१३४ [१३५ मेधातिथिपाठे] ॥  
  
श्रुत-वृत्ते विदित्वास्य  
वृत्तिं धर्म्यां प्रकल्पयेत् ।  
संरक्षेत् सर्वतश् चैनं  
पिता पुत्रम् इवाऽउरसम्  ॥ ७.१३५ [१३६ मेधातिथिपाठे] ॥  
  
संरक्ष्यमाणो राज्ञा यं]  
कुरुते धर्मम् अन्वहम् [मेधातिथिपाठः - राज्ञायं] ।  
तेनायुर् वर्धते राज्ञो  
द्रविणं राष्ट्रम् एव च  ॥ ७.१३६ [१३७ मेधातिथिपाठे] ॥  
  
यत् किं चिद् अपि वर्षस्य  
दापयेत् करसञ्ज्ञितम् ।  
व्यवहारेण जीवन्तं  
राजा राष्ट्रे पृथग्जनम्  ॥ ७.१३७ [१३८ मेधातिथिपाठे] ॥  
  
कारुकाञ् शिल्पिनश् चैव  
शूद्रांस् चात्मोपजीविनः ।  
एकैकं कारयेत् कर्म  
मासि मासि महीपतिः  ॥ ७.१३८ [१३९ मेधातिथिपाठे] ॥  
  
नोच्छिन्द्याद् आत्मनो  
मूलं परेषां चाऽतितृष्णया ।  
उच्छिन्दन् ह्य् आत्मनो  
मूलम् आट्मानं तांश् च पीदयेत्  ॥ ७.१३९ [१४० मेधातिथिपाठे] ॥  
  
तीक्ष्णश् चैव मृदुश् च स्यात्  
कार्यं वीक्ष्य महीपतिः ।  
तीक्ष्णश् चैव मृदुश् चैव  
राज भवति सम्मतः  ॥ ७.१४० [१४१ मेधातिथिपाठे] ॥  
  
अमात्यमुख्यं धर्मज्ञं  
प्राज्ञं दान्तं कुलोद्गतम् ।  
स्थापयेद् आसने तस्मिन्  
खिन्नः कार्येक्षणे नृणाम्  ॥ ७.१४१ [१४२ मेधातिथिपाठे] ॥  
  
एवं सर्वं विधायेदम्  
इतिकर्तव्यम् आत्मनः ।  
युक्तश् चैवाऽप्रमत्तश् च  
परिरक्षेद् इमाः प्रजाः  ॥ ७.१४२ [१४३ मेधातिथिपाठे] ॥  
  
विक्रोशन्त्यो यस्य राष्ट्राद्  
ह्रियन्ते दस्युभिः प्रजाः ।  
सम्पश्यतः स-भृत्यस्य  
मृतः स न तु जीवति  ॥ ७.१४३ [१४४ मेधातिथिपाठे] ॥  
  
क्षत्रियस्य परो धर्मः  
प्राजानाम् एव पालनम् ।  
निर्दिष्टफलभोक्ता हि  
राजा धर्मेण युज्यते  ॥ ७.१४४ [१४५ मेधातिथिपाठे] ॥  
  
उत्थाय पश्चिमे यामे  
कृत-शौचः समाहितः ।  
हुताग्निर् ब्राह्मणांश् चार्च्य  
प्रविशेत् स शुभां सभाम्  ॥ ७.१४५ [१४६ मेधातिथिपाठे] ॥  
  
तत्र स्थितः प्रजाः सर्वाः  
प्रतिनन्द्य विसर्जयेत् ।  
विसृज्य च प्रजाः सर्वा  
मन्त्रयेत् सह मन्त्रिभिः  ॥ ७.१४६ [१४७ मेधातिथिपाठे] ॥  
  
गिरिपृष्ठं समारुह्य  
प्रसादं वा रहोगतः ।  
अरण्ये निः-शलाके वा  
मन्त्रयेद् अविभावितः  ॥ ७.१४७ [१४८ मेधातिथिपाठे] ॥  
  
यस्य मन्त्रं न जानन्ति  
समागम्य पृथग्जनाः ।  
स कृत्स्नां पृथिवीं भुङ्क्ते  
कोशहीनो ऽपि पार्थिवः  ॥ ७.१४८ [१४९ मेधातिथिपाठे] ॥  
  
जड-मूकान्ध-बधिरांस्  
तैर्यग्योनान् वयो-ऽतिगान् ।  
स्त्री-म्लेच्छ-व्याधित-व्यङ्गान्  
मन्त्रकाले ऽपसारयेत्  ॥ ७.१४९ [१५० मेधातिथिपाठे] ॥  
  
भिन्दन्त्य् अवमता मन्त्रं  
तैर्यग्योनास् तथैव च ।  
स्त्रियश् चैव विशेषेण  
तस्मात् तत्रादृतो भवेत्  ॥ ७.१५० [१५१ मेधातिथिपाठे] ॥  
  
मध्यन्दिने ऽर्धरात्रे वा  
विश्रान्तो विगतक्लमः ।  
चिन्तयेद् धर्म-कामार्थान्  
सार्धं तैर् एक एव वा [मेधातिथिपाठः - सार्थं]  ॥ ७.१५१ [१५२ मेधातिथिपाठे] ॥  
  
परस्परविरुद्धानां  
तेषां च समुपार्जनम् ।  
कन्यानां सम्प्रदानं च  
कुमाराणां च रक्षणं  ॥ ७.१५२ [१५३ मेधातिथिपाठे] ॥  
  
दूतसम्प्रेषणं चैव  
कार्यशेषं तथैव च ।  
अन्तःपुरप्रचारं च  
प्रणिधीनां च चेष्टितम्  ॥ ७.१५३ [१५४ मेधातिथिपाठे] ॥  
  
कृत्स्नं चाऽष्टविधं कर्म  
पञ्चवर्गं च तत्त्वतः ।  
अनुरागापरागौ च  
प्रचारं मण्डलस्य च  ॥ ७.१५४ [१५५ मेधातिथिपाठे] ॥  
  
मध्यमस्य प्रचारं च  
विजीगिषोश् च चेष्टितम् ।  
उदासीनप्रचारं च  
शत्रोश् चैव प्रयत्नतः  ॥ ७.१५५ [१५६ मेधातिथिपाठे] ॥  
  
एताः प्रकृतयो मूलं  
मण्डलस्य समासतः ।  
अष्टौ चाऽन्याः समाख्याता  
द्वादशैव तु ताः स्मृताः  ॥ ७.१५६ [१५७ मेधातिथिपाठे] ॥  
  
अमात्य-राष्ट्र-दुर्गार्थ-  
दण्डाख्याः पञ्च चाऽपराः ।  
प्रत्येकं कथिता ह्य् एताः  
सङ्क्षेपेण द्विसप्ततिः  ॥ ७.१५७ [१५८ मेधातिथिपाठे] ॥  
  
अनन्तरम् अरिं विद्याद्  
अरिसेविनम् एव च ।  
अरेर् अनन्तरं मित्रम्  
उदासीनं तयोः परम्  ॥ ७.१५८ [१५९ मेधातिथिपाठे] ॥  
  
तान् सर्वान् अभिसन्दध्यात्  
सामादिभिर् उपक्रमैः ।  
व्यस्तैश् चैव समस्तैश् च  
पौरुषेण नयेन च  ॥ ७.१५९ [१६० मेधातिथिपाठे] ॥  
  
सन्धिं च विग्रहं चैव  
यानम् आसनम् एव च ।  
द्वैधीभावं संश्रयं च  
षड्गुणांश् चिन्तयेत् सदा  ॥ ७.१६० [१६१ मेधातिथिपाठे] ॥  
  
आसनं चैव यानं च  
सन्धिं विग्रहम् एव च ।  
कार्यं वीक्ष्य प्रयुञ्जीत  
द्वैधं संश्रयम् एव च  ॥ ७.१६१ [१६२ मेधातिथिपाठे] ॥  
  
सन्धिं तु द्विविधं विद्याद्  
राजा विग्रहम् एव च ।  
उभे यानासने चैव  
द्विविधः संश्रयः स्मृतः  ॥ ७.१६२ [१६३ मेधातिथिपाठे] ॥  
  
समान-यानकर्मा च  
विपरीतस् तथैव च ।  
तदा त्व् आयतिसंयुक्तः  
सन्धिर् ज्ञेयो द्विलक्षणः  ॥ ७.१६३ [१६४ मेधातिथिपाठे] ॥  
  
स्वयङ्कृतश् च कार्यार्थम्  
अकाले काल एव वा ।  
मित्रस्य चैवाऽपकृते  
द्विविधो विग्रहः स्मृतः  ॥ ७.१६४ [१६५ मेधातिथिपाठे] ॥  
  
एकाकिनश् चात्ययिके  
कार्ये प्राप्ते यदृच्छया ।  
संहतस्य च मित्रेण  
द्विविधं यानम् उच्यते  ॥ ७.१६५ [१६६ मेधातिथिपाठे] ॥  
  
क्षीणस्य चैव क्रमशो  
दैवात् पूर्वकृतेन वा ।  
मित्रस्य चाऽनुरोधेन  
द्विविधं स्मृतम् आसनम्  ॥ ७.१६६ [१६७ मेधातिथिपाठे] ॥  
  
बलस्य स्वामिनश् चैव  
स्थितिः कार्यार्थसिद्धये ।  
द्विविधं कीर्त्यते द्वैधं  
षाड्गुण्यगुणवेदिभिः  ॥ ७.१६७ [१६८ मेधातिथिपाठे] ॥  
  
अर्थसम्पादनार्थं च  
पीड्यमानस्य शत्रुभिः ।  
साधुषु व्यपदेशश् च  
द्विविधः संश्रयः स्मृतः  ॥ ७.१६८ [१६९ मेधातिथिपाठे] ॥  
  
यदावगच्छेद् आयत्याम्  
आधिक्यं ध्रुवम् आत्मनः ।  
तदात्वे चाऽल्पिकां पीडां  
तदा सन्धिं समाश्रयेत्  ॥ ७.१६९ [१७० मेधातिथिपाठे] ॥  
  
यदा प्रहृष्टा मन्येत  
सर्वास् तु प्रकृतीर् भृशम् ।  
अत्युच्छ्रितं तथात्मानं  
तदा कुर्वीत विग्रहम्  ॥ ७.१७० [१७१ मेधातिथिपाठे] ॥  
  
यदा मन्येत भावेन  
हृष्टं पुष्टं बलं स्वकम् ।  
परस्य विपरीतं च  
तदा यायाद् रिपुं प्रति  ॥ ७.१७१ [१७२ मेधातिथिपाठे] ॥  
  
यदा तु स्यात् परिक्षीणो  
वाहनेन बलेन च ।  
तदासीत प्रयत्नेन  
शनकैः सान्त्वयन्न् अरीन्  ॥ ७.१७२ [१७३ मेधातिथिपाठे] ॥  
  
मन्येताऽरिं यदा राजा  
सर्वथा बलवत्तरम् ।  
तदा द्विधा बलं कृत्वा  
साधयेत् कार्यम् आत्मनः  ॥ ७.१७३ [१७४ मेधातिथिपाठे] ॥  
  
यदा परबलानां तु  
गमनीयतमो भवेत् ।  
तदा तु संश्रयेत् क्षिप्रं  
धार्मिकं बलिनं नृपम्  ॥ ७.१७४ [१७५ मेधातिथिपाठे] ॥  
  
निग्रहं प्रकृतीनां च  
कुर्याद् यो ऽरिबलस्य च ।  
उपसेवेत तं नित्यं  
सर्वयत्नैर् गुरुं यथा  ॥ ७.१७५ [१७६ मेधातिथिपाठे] ॥  
  
यदि तत्राऽपि सम्पश्येद्  
दोषं संश्रयकारितम् ।  
सुयुद्धम् एव तत्राऽपि  
निर्विशङ्कः समाचरेत्  ॥ ७.१७६ [१७७ मेधातिथिपाठे] ॥  
  
सर्वोपायैस् तथा कुर्यान्  
नीतिज्ञः पृथिवीपतिः ।  
यथास्याऽभ्यधिका न स्युर्  
मित्रोदासीन-शत्रवः  ॥ ७.१७७ [१७८ मेधातिथिपाठे] ॥  
  
आयतिं सर्वकार्याणां  
तदात्वं च विचारयेत् ।  
अतीतानां च सर्वेषां  
गुण-दोषौ च तत्त्वतः  ॥ ७.१७८ [१७९ मेधातिथिपाठे] ॥  
  
आयत्यां गुण-दोषज्ञस्  
तदात्वे क्षिप्र-निश्चयः ।  
अतीते कार्यशेषज्ञः  
शत्रुभिर् नाऽभिभूयते  ॥ ७.१७९ [१८० मेधातिथिपाठे] ॥  
  
यथैनं नाऽभिसन्दध्युर्  
मित्रोदासीन-शत्रवः ।  
तथा सर्वं संविदध्याद्  
एष सामासिको नयः  ॥ ७.१८० [१८१ मेधातिथिपाठे] ॥  
  
तदा तु यानम् आतिष्ठेद्  
अरिराष्ट्रं प्रति प्रभुः ।  
तदानेन विधानेन  
यायाद् अरिपुरं शनैः  ॥ ७.१८१ [१८२ मेधातिथिपाठे] ॥  
  
मार्गशीर्षे शुभे मासि  
यायाद् यात्रां महीपतिः ।  
फाल्गुनं वाथ चैत्रं वा  
मासौ प्रति यथाबलम्  ॥ ७.१८२ [१८३ मेधातिथिपाठे] ॥  
  
अन्येष्व् अपि तु कालेषु  
यदा पश्येद् ध्रुवं जयम् ।  
तदा यायाद् विगृह्यैव  
व्यसने चोत्थिते रिपोः  ॥ ७.१८३ [१८४ मेधातिथिपाठे] ॥  
  
कृत्वा विधानं मूले तु  
यात्रिकं च यथाविधि ।  
उपगृह्यास्पदं चैव  
चारान् सम्यग् विधाय च  ॥ ७.१८४ [१८५ मेधातिथिपाठे] ॥  
  
संशोध्य त्रिविधं मार्गं  
षड्विधं च बलं स्वकम् ।  
साम्परायिककल्पेन  
यायाद् अरिपुरं प्रति  ॥ ७.१८५ [१८६ मेधातिथिपाठे] ॥  
  
शत्रुसेविनि मित्रे च  
गूढे युक्ततरो भवेत् ।  
गत-प्रत्यागते चैव  
स हि कष्टतरो रिपुः  ॥ ७.१८६ [१८७ मेधातिथिपाठे] ॥  
  
दण्डव्यूहेन तन् मार्गं  
यायात् तु शकटेन वा ।  
वराह-मकराभ्यां वा  
सूच्या वा गरुडेन वा  ॥ ७.१८७ [१८८ मेधातिथिपाठे] ॥  
  
यतश् च भयम् आशङ्केत्  
ततो विस्तारयेद् बलम् ।  
पद्मेन चैव व्यूहेन  
निविशेत सदा स्वयम्  ॥ ७.१८८ [१८९ मेधातिथिपाठे] ॥  
  
सेनापति-बलाध्यक्षौ  
सर्वदिक्षु निवेशयेत् ।  
यतश् च भयम् आशङ्केत्  
प्राचीं तां कल्पयेद् दिशम्  ॥ ७.१८९ [१९० मेधातिथिपाठे] ॥  
  
गुल्मांश् च स्थापयेद् आप्तान्  
कृतसञ्ज्ञान् समन्ततः ।  
स्थाने युद्धे च कुशलान्  
अभीरून् अविकारिणः  ॥ ७.१९० [१९१ मेधातिथिपाठे] ॥  
  
संहतान् योधयेद् अल्पान्  
कामं विस्तारयेद् बहून् ।  
सूच्या वज्रेण चैवैतान्  
व्यूहेन व्यूह्य योधयेत्  ॥ ७.१९१ [१९२ मेधातिथिपाठे] ॥  
  
स्यन्दनाश्वैः समे युध्येद्  
अनूपे नौ द्विपैस् तथा ।  
वृक्ष-गुल्मावृते चापैर्  
असि-चर्मायुधैः स्थले  ॥ ७.१९२ [१९३ मेधातिथिपाठे] ॥  
  
कुरुक्षेत्रांश् च मत्स्यांश् च  
पञ्चालाञ् शूरसेनजान् [म्:कौरक्षेत्रांश् च] ।  
दीर्घांल् लघूंश् चैव नरान्  
अग्रानीकेषु योजयेत्  ॥ ७.१९३ [१९४ मेधातिथिपाठे] ॥  
  
प्रहर्षयेद् बलं व्यूह्य  
तांश् च सम्यक् परीक्षयेत् [मेधातिथिपाठः - भृशं परीक्षयेत्] ।  
चेष्टाश् चैव विजानीयाद्  
अरीन् योधयताम् अपि  ॥ ७.१९४ [१९५ मेधातिथिपाठे] ॥  
  
उपरुध्याऽरिम् आसीत  
राष्ट्रं चास्योपपीडयेत् ।  
दूषयेच् चास्य सततं  
यवसान्नोदकेन्धनम्  ॥ ७.१९५ [१९६ मेधातिथिपाठे] ॥  
  
भिन्द्याच् चैव तडागानि  
प्राकार-परिखास् तथा ।  
समवस्कन्दयेच् चैनं  
रात्रौ वित्रासयेत् तथा  ॥ ७.१९६ [१९७ मेधातिथिपाठे] ॥  
  
उपजप्यान् उपजपेद्  
बुध्येतैव च तत्कृतम् ।  
युक्ते च दैवे युध्येत  
जयप्रेप्सुर् अपेतभीः  ॥ ७.१९७ [१९८ मेधातिथिपाठे] ॥  
  
साम्ना दानेन भेदेन  
समस्तैर् अथ वा पृथक् ।  
विजेतुं प्रयतेताऽरीन्  
न युद्धेन कदा चन [म्-अरिं]  ॥ ७.१९८ [१९९ मेधातिथिपाठे] ॥  
  
अनित्यो विजयो यस्माद्  
दृश्यते युध्यमानयोः ।  
पराजयश् च सङ्ग्रामे  
तस्माद् युद्धं विवर्जयेत्  ॥ ७.१९९ [२०० मेधातिथिपाठे] ॥  
  
त्रयाणाम् अप्य् उपायानां  
पूर्वोक्तानाम् असम्भवे ।  
तथा युध्येत सम्पन्नो  
विजयेत रिपून् यथा  ॥ ७.२०० [२०१ मेधातिथिपाठे] ॥  
  
जित्वा सम्पूजयेद् देवान्  
ब्राह्मणांश् चैव धार्मिकान् ।  
प्रदद्यात् परिहारार्थं  
ख्यापयेद् अभयानि च  ॥ ७.२०१ [२०२ मेधातिथिपाठे] ॥  
  
सर्वेषां तु विदित्वैषां  
समासेन चिकीर्षितम् ।  
स्थापयेत् तत्र तद्वंश्यं  
कुर्याच् च समयक्रियाम्  ॥ ७.२०२ [२०३ मेधातिथिपाठे] ॥  
  
प्रमाणानि च कुर्वीत  
तेषां धर्मान् यथोदितान् ।  
रत्नैश् च पूजयेद् एनं  
प्रधानपुरुषैः सह  ॥ ७.२०३ [२०४ मेधातिथिपाठे] ॥  
  
आदानम् अप्रियकरं  
दानं च प्रियकारकम् ।  
अभीप्सितानाम् अर्थानां  
काले युक्तं प्रशस्यते [मेधातिथिपाठः - कालयुक्तं]  ॥ ७.२०४ [२०५ मेधातिथिपाठे] ॥  
  
सर्वं कर्मेदम् आयत्तं  
विधाने दैव-मानुषे ।  
तयोर् दैवम् अचिन्त्यं तु  
मानुषे विद्यते क्रिया  ॥ ७.२०५ [२०६ मेधातिथिपाठे] ॥  

[थे ड़ोल्लोwइन्ग् थ्रेए श्लोकस् अरे ड़ोउन्द् ओन्ल्य् इन् मेधातिथिपाठः -    
झऽस् एदितिओन् दोएस् नोत् चोउन्त् थेम् इन् इत्स् नुम्बेरिन्ग् ओड़् थे तेxत्,   
अल्थोउघ् मेधातिथि गिवेस् थेइर् चोम्मेन्तर्य्।]  
  
दैवेन विधिना युक्तं  
मानुष्यं यत् प्रवर्तते [नोत् इन् क्] [झ ऽअयुक्तं] ।  
परिक्लेशेन महता  
तदर्थस्य समाधकम् [नोत् इन् क्]  ॥ [.२०७म् ॥  
  
संयुक्तस्याऽपि दैवेन  
पुरुषकारेण वर्जितम् [नोत् इन् क्] ।  
विना पुरुषकारेण  
फलं क्षेत्रं प्रयच्छति [नोत् इन् क्]  ॥ [.२०८म् ॥  
  
चन्द्रार्काद्या ग्रहा वायुर्  
अग्निर् आपस् तथैव च [नोत् इन् क्] ।  
इह दैवेन साध्यन्ते  
पौरुषेण प्रयत्नतः [नोत् इन् क्]  ॥ [.२०९म् ॥  

सह वापि व्रजेद् युक्तः  
सन्धिं कृत्वा प्रयत्नतः ।  
मित्रं हिरण्यं भूमिं वा  
सम्पश्यंस् त्रिविधं फलम्  ॥ ७.२०६ [२१० मेधातिथिपाठे] ॥  
  
पार्ष्णिग्राहं च सम्प्रेक्ष्य  
तथाक्रन्दं च मण्डले ।  
मित्राद् अथाऽप्य् अमित्राद् वा  
यात्राफलम् अवाप्नुयात्  ॥ ७.२०७ [२११ मेधातिथिपाठे] ॥  
  
हिरण्य-भूमिसम्प्राप्त्या  
पार्थिवो न तथैधते ।  
यथा मित्रं ध्रुवं लब्ध्वा  
कृशम् अप्य् आयतिक्षमम्  ॥ ७.२०८ [२१२ मेधातिथिपाठे] ॥  
  
धर्मज्ञं च कृतज्ञं च  
तुष्टप्रकृतिम् एव च ।  
अनुरक्तं स्थिरारम्भं  
लघुमित्रं प्रशस्यते  ॥ ७.२०९ [२१३ मेधातिथिपाठे] ॥  
  
प्राज्ञं कुलीनं शूरं च  
दक्षं दातारम् एव च ।  
कृतज्ञं धृतिमन्तं च  
कष्टम् आहुर् अरिं बुधाः  ॥ ७.२१० [२१४ मेधातिथिपाठे] ॥  
  
आर्यता पुरुषज्ञानं  
शौर्यं करुणवेदिता ।  
स्थौललक्ष्यं च सततम्  
उदासीनगुणोदयः  ॥ ७.२११ [२१५ मेधातिथिपाठे] ॥  
  
क्सेम्यां सस्यप्रदां नित्यं  
पशुवृद्धिकरीम् अपि ।  
परित्यजेन् नृपो भूमिम्  
आत्मार्थम् अविचारयन्  ॥ ७.२१२ [२१६ मेधातिथिपाठे] ॥  
  
आपदर्थं धनं रक्षेद्  
दारान् रक्षेद् धनैर् अपि [मेधातिथिपाठः - आपदर्थे] ।  
आत्मानं सततं रक्षेद्  
दारैर् अपि धनैर् अपि  ॥ ७.२१३ [२१७ मेधातिथिपाठे] ॥  
  
सह सर्वाः समुत्पन्नाः  
प्रसमीक्ष्यापदो भृशम् ।  
संयुक्तांश् च वियुक्तांश् च  
सर्वोपायान् सृजेद् बुधः  ॥ ७.२१४ [२१८ मेधातिथिपाठे] ॥  
  
उपेतारम् उपेयं च  
सर्वोपायांश् च कृत्स्नशः ।  
एतत् त्रयं समाश्रित्य  
प्रयतेताऽर्थसिद्धये  ॥ ७.२१५ [२१९ मेधातिथिपाठे] ॥  
  
एवं सर्वम् इदं राजा  
सह सम्मन्त्र्य मन्त्रिभिः ।  
व्यायम्याप्लुत्य मध्याह्ने  
भोक्तुम् अन्तःपुरं विशेत्  ॥ ७.२१६ [२२० मेधातिथिपाठे] ॥  
  
तत्रात्मभूतैः कालज्ञैर्  
अहार्यैः परिचारकैः ।  
सुपरीक्षितम् अन्नाद्यम्  
अद्यान् मन्त्रैर् विषापहैः  ॥ ७.२१७ [२२१ मेधातिथिपाठे] ॥  
  
विषघ्नैर् अगदैश् चाऽस्य  
सर्वद्रव्याणि योजयेत् [मेधातिथिपाठः - विषघ्नैर् उदकैश् चाऽस्य  
सर्वद्रव्याणि शोधयेत्] ।  
विषघ्नानि च रत्नानि  
नियतो धारयेत् सदा  ॥ ७.२१८ [२२२ मेधातिथिपाठे] ॥  
  
परीक्षिताः स्त्रियश् चैनं  
व्यजनोदक-धूपनैः ।  
वेषाभरणसंशुद्धाः  
स्पृशेयुः सुसमाहिताः  ॥ ७.२१९ [२२३ मेधातिथिपाठे] ॥  
  
एवं प्रयत्नं कुर्वीत  
यान-शय्यासनाशने ।  
स्नाने प्रसाधने चैव  
सर्वालङ्कारकेषु च  ॥ ७.२२० [२२४ मेधातिथिपाठे] ॥  
  
भुक्तवान् विहरेच् चैव  
स्त्रीभिर् अन्तःपुरे सह ।  
विहृत्य तु यथाकालं  
पुनः कार्याणि चिन्तयेत्  ॥ ७.२२१ [२२५ मेधातिथिपाठे] ॥  
  
अलङ्कृतश् च सम्पश्येद्  
आयुधीयं पुनर् जनम् ।  
वाहनानि च सर्वाणि  
शस्त्राण्य् आभरणानि च  ॥ ७.२२२ [२२६ मेधातिथिपाठे] ॥  
  
सन्ध्यां चोपास्य शृणुयाद्  
अन्तर्वेश्मनि शस्त्रभृत् ।  
रहस्याख्यायिनां चैव  
प्रणिधीनां च चेष्टितम्  ॥ ७.२२३ [२२७ मेधातिथिपाठे] ॥  
  
गत्वा कक्षान्तरं त्व् अन्यत्  
समनुज्ञाप्य तं जनम् ।  
प्रविशेद् भोजनार्थं च  
स्त्रीवृतो ऽन्तःपुरं पुनः  ॥ ७.२२४ [२२८ मेधातिथिपाठे] ॥  
  
तत्र भुक्त्वा पुनः किं चित्  
तूर्यघोषैः प्रहर्षितः ।  
संविशेत् तं यथाकालम्  
उत्तिष्ठेच् च गतक्लमः  ॥ ७.२५५ [२२९ मेधातिथिपाठे] ॥  
एतद्विधानम् आतिष्ठेद्  
अरोगः पृथिवीपतिः ।  
अस्वस्थः सर्वम् एतत् तु  
भृत्येषु विनियोजयेत्  ॥ ७.२२६ [२३० मेधातिथिपाठे] ॥  

## ०८
व्यवहारान् दिदृक्षुस् तु  
ब्राह्मणैः सह पार्थिवः ।  
मन्त्रज्ञैर् मन्त्रिभिश् चैव  
विनीतः प्रविशेत् सभाम्  ॥ ८.१ ॥  
  
तत्रासीनः स्थितो वापि  
पाणिम् उद्यम्य दक्षिणम् ।  
विनीत-वेषाभरणः  
पश्येत् कार्याणि कार्यिणाम्  ॥ ८.२ ॥  
  
प्रत्यहं देशदृष्टैश् च  
शास्त्रदृष्टैश् च हेतुभिः ।  
अष्टादशसु मार्गेषु  
निबद्धानि पृथक् पृथक्  ॥ ८.३ ॥  
  
तेषाम् आद्यम् ऋणादानं  
निक्षेपो ऽस्वामिविक्रयः ।  
सम्भूय च समुत्थानं  
दत्तस्याऽनपकर्म च  ॥ ८.४ ॥  
  
वेतनस्यैव चादानं  
संविदश् च व्यतिक्रमः ।  
क्रय-विक्रयानुशयो  
विवादः स्वामि-पालयोः  ॥ ८.५ ॥  
  
सीमाविवादधर्मश् च  
पारुष्ये दण्डवाचिके ।  
स्तेयं च साहसं चैव  
स्त्रीसङ्ग्रहणम् एव च  ॥ ८.६ ॥  
  
स्त्री-पुन्धर्मो विभागश् च  
द्यूतम् आह्वय एव च ।  
पदान्य् अष्टादशैतानि  
व्यवहारस्थिताव् इह  ॥ ८.७ ॥  
  
एषु स्थानेषु भूयिष्ठं  
विवादं चरतां नृणाम् ।  
धर्मं शाश्वतम् आश्रित्य  
कुर्यात् कार्यविनिर्णयम्  ॥ ८.८ ॥  
  
यदा स्वयं न कुर्यात् तु  
नृपतिः कार्यदर्शनम् ।  
तदा नियुञ्ज्याद् विद्वांसं  
ब्राह्मणं कार्यदर्शने  ॥ ८.९ ॥  
  
सो ऽस्य कार्याणि सम्पश्येत्  
सभ्यैर् एव त्रिभिर् वृतः ।  
सभाम् एव प्रविश्याऽग्र्याम्  
आसीनः स्थित एव वा  ॥ ८.१० ॥  
  
यस्मिन् देशे निषीदन्ति  
विप्रा वेदविदस् त्रयः ।  
राज्ञश् चाऽधिकृतो विद्वान्  
ब्रह्मणस् तां सभां विदुः  ॥ ८.११ ॥  
  
धर्मो विद्धस् त्व् अधर्मेण  
सभां यत्रोपतिष्ठते ।  
शल्यं चाऽस्य न कृन्तन्ति  
विद्धास् तत्र सभासदः  ॥ ८.१२ ॥  
  
सभां वा न प्रवेष्टव्यं  
वक्तव्यं वा समञ्जसम् [मेधातिथिपाठः - सभा वा न प्रवेष्टव्या] ।  
अब्रुवन् विब्रुवन् वापि  
नरो भवति किल्बिषी  ॥ ८.१३ ॥  
  
यत्र धर्मो ह्य् अधर्मेण  
सत्यं यत्राऽनृतेन च ।  
हन्यते प्रेक्षमाणानां  
हतास् तत्र सभासदः  ॥ ८.१४ ॥  
  
धर्म एव हतो हन्ति  
धर्मो रक्षति रक्षितः ।  
तस्माद् धर्मो न हन्तव्यो  
मा नो धर्मो हतो ऽवधीत् [मेधातिथिपाठः - वधीत्]  ॥ ८.१५ ॥  
  
वृषो हि भगवान् धर्मस्  
तस्य यः कुरुते ह्य् अलम् [मेधातिथिपाठः - त्व् अलम्] ।  
वृषलं तं विदुर् देवास्  
तस्माद् धर्मं न लोपयेत्  ॥ ८.१६ ॥  
  
एक एव सुहृद् धर्मो  
निधाने ऽप्य् अनुयाति यः ।  
शरीरेण समं नाशं  
सर्वम् अन्यद् धि गच्छति  ॥ ८.१७ ॥  
  
पादो ऽधर्मस्य कर्तारं  
पादः साक्षिणम् ऋच्छति ।  
पादः सभासदः सर्वान्  
पादो राजानम् ऋच्छति  ॥ ८.१८ ॥  
  
राजा भवत्य् अनेनास् तु  
मुच्यन्ते च सभासदः ।  
एनो गच्छति कर्तारं  
निन्दार्हो यत्र निन्द्यते  ॥ ८.१९ ॥  
  
जातिमात्रोपजीवी वा  
कामं स्याद् ब्राह्मणब्रुवः ।  
धर्मप्रवक्ता नृपतेर्  
न तु शूद्रः कथं चन  ॥ ८.२० ॥  
  
यस्य शूद्रस् तु कुरुते  
राज्ञो धर्मविवेचनम् ।  
तस्य सीदति तद् राष्ट्रं  
पङ्के गौर् इव पश्यतः  ॥ ८.२१ ॥  
  
यद् राष्ट्रं शूद्र-भूयिष्ठं  
नास्तिकाक्रान्तम् अद्विजम् ।  
विनश्यत्य् आशु तत् कृत्स्नं  
दुर्भिक्ष-व्याधिपीडितम्  ॥ ८.२२ ॥  
  
धर्मासनम् अधिष्ठाय  
संवीताङ्गः समाहितः ।  
प्रणम्य लोकपालेभ्यः  
कार्यदर्शनम् आरभेत्  ॥ ८.२३ ॥  
  
अर्थानर्थाव् उभौ बुद्ध्वा  
धर्माधर्मौ च केवलौ ।  
वर्णक्रमेण सर्वाणि  
पश्येत् कार्याणि कार्यिणाम्  ॥ ८.२४ ॥  
  
बाह्यैर् विभावयेल् लिङ्गैर्  
भावम् अन्तर्गतं नृणाम् ।  
स्वर-वर्णेङ्गिताकारैश्  
चक्षुषा चेष्टितेन च  ॥ ८.२५ ॥  
  
आकारैर् इङ्गितैर् गत्या  
चेष्टया भाषितेन च ।  
नेत्र-वक्त्रविकारैश् च  
गृह्यते ऽन्तर्गतं मनः  ॥ ८.२६ ॥  
  
बालदायादिकं रिक्थं  
तावद् राजानुपालयेत् ।  
यावत् स स्यात् समावृत्तो  
यावच् चाऽतीत-शैशवः [मेधातिथिपाठः - यावद् वातीत-शैशवः]  ॥ ८.२७ ॥  
  
वशापुत्रासु चैवं स्याद्  
रक्षणं निष्-कुलासु च ।  
पति-व्रतासु च स्त्रीषु  
विधवास्व् आतुरासु च  ॥ ८.२८ ॥  
  
जीवन्तीनां तु तासां ये  
तद् धरेयुः स्वबान्धवाः ।  
ताञ् शिष्याच् चौरदण्डेन  
धार्मिकः पृथिवीपतिः  ॥ ८.२९ ॥  
  
प्रणष्ट-स्वामिकं रिक्थं  
राजा त्र्यब्दं निधापयेत् ।  
अर्वाक् त्र्यब्दाद् धरेत् स्वामी  
परेण नृपतिर् हरेत्  ॥ ८.३० ॥  
  
ममेदम् इति यो ब्रूयात्  
सो ऽनुयोज्यो यथाविधि ।  
संवाद्य रूप-सङ्ख्यादीन्  
स्वामी तद् द्रव्यम् अर्हति  ॥ ८.३१ ॥  
  
अवेदयानो नष्टस्य  
देशं कालं च तत्त्वतः ।  
वर्णं रूपं प्रमाणं च  
तत्समं दण्डम् अर्हति  ॥ ८.३२ ॥  
  
आददीताऽथ षड्भागं  
प्रनष्टाधिगतान् नृपः ।  
दशमं द्वादशं वापि  
सतां धर्मम् अनुस्मरन्  ॥ ८.३३ ॥  
  
प्रनष्टाधिगतं द्रव्यं  
तिष्ठेद् युक्तैर् अधिष्ठितम् ।  
यांस् तत्र चौरान् गृह्णीयात्  
तान् राजेभेन घातयेत्  ॥ ८.३४ ॥  
  
ममायम् इति यो ब्रूयान्  
निधिं सत्येन मानवः ।  
तस्याददीत षड्भागं  
राजा द्वादशम् एव वा  ॥ ८.३५ ॥  
  
अनृतं तु वदन् दण्ड्यः  
स्ववित्तस्याऽंशम् अष्टमम् ।  
तस्यैव वा निधानस्य  
सङ्ख्ययाल्पीयसीं कलाम्  ॥ ८.३६ ॥  
  
विद्वांस् तु ब्राह्मणो दृष्ट्वा  
पूर्वोपनिहितं निधिम् ।  
अशेषतो ऽप्य् आददीत  
सर्वस्याऽधिपतिर् हि सः  ॥ ८.३७ ॥  
  
यं तु पश्येन् निधिं राजा  
पुराणं निहितं क्षितौ ।  
तस्माद् द्विजेभ्यो दत्त्वार्धम्  
अर्धं कोशे प्रवेशयेत्  ॥ ८.३८ ॥  
  
निधीनां तु पुराणानां  
धातूनाम् एव च क्षितौ ।  
अर्धभाग् रक्षणाद् राजा  
भूमेर् अधिपतिर् हि सः  ॥ ८.३९ ॥  

दातव्यं सर्ववर्णेभ्यो  
राज्ञा चौरैर् हृतं धनम् ।  
राजा तद् उपयुञ्जानश्  
चौरस्याप्नोति किल्बिषम्  ॥ ८.४० ॥  

जाति-जानपदान् धर्मान्  
श्रेणीधर्मांश् च धर्मवित् ।  
समीक्ष्य कुलधर्मांश् च  
स्वधर्मं प्रतिपादयेत्  ॥ ८.४१ ॥  
  
स्वानि कर्माणि कुर्वाणा  
दूरे सन्तो ऽपि मानवाः ।  
प्रिया भवन्ति लोकस्य  
स्वे स्वे कर्मण्य् अवस्थिताः  ॥ ८.४२ ॥  

नोत्पादयेत् स्वयं कार्यं  
राजा नाऽप्य् अस्य पुरुषः ।  
न च प्रापितम् अन्येन  
ग्रसेद् अर्थं कथं चन [मेधातिथिपाठः - ग्रसेताऽर्थं]  ॥ ८.४३ ॥  
  
यथा नयत्य् असृक्पातैर्  
मृगस्य मृगयुः पदम् ।  
नयेत् तथानुमानेन  
धर्मस्य नृपतिः पदम्  ॥ ८.४४ ॥  
  
सत्यम् अर्थं च सम्पश्येद्  
आत्मानम् अथ साक्षिणः [मेधातिथिपाठः - साक्षिणम्] ।  
देशं रूपं च कालं च  
व्यवहारविधौ स्थितः  ॥ ८.४५ ॥  
  
सद्भिर् आचरितं यत् स्याद्  
धार्मिकैश् च द्विजातिभिः ।  
तद् देश-कुल-जातीनाम्  
अविरुद्धं प्रकल्पयेत्  ॥ ८.४६ ॥  

अधमर्णार्थसिद्ध्यर्थम्  
उत्तमर्णेन चोदितः ।  
दापयेद् धनिकस्याऽर्थम्  
अधमर्णाद् विभावितम्  ॥ ८.४७ ॥  
  
यैर् यैर् उपायैर् अर्थं स्वं  
प्राप्नुयाद् उत्तमर्णिकः ।  
तैर् तैर् उपायैः सङ्गृह्य  
दापयेद् अधमर्णिकम्  ॥ ८.४८ ॥  
  
धर्मेण व्यवहारेण  
छलेनाचरितेन च ।  
प्रयुक्तं साधयेद् अर्थं  
पञ्चमेन बलेन च  ॥ ८.४९ ॥  
  
यः स्वयं साधयेद् अर्थम्  
उत्तमर्णो ऽधमर्णिकात् ।  
न स राज्ञाभियोक्तव्यः  
स्वकं संसाधयन् धनम्  ॥ ८.५० ॥  
  
अर्थे ऽपव्ययमानं तु  
करणेन विभावितम् ।  
दापयेद् धनिकस्याऽर्थं  
दण्डलेशं च शक्तितः  ॥ ८.५१ ॥  

अपह्नवे ऽधमर्णस्य  
देहीत्य् उक्तस्य संसदि ।  
अभियोक्ता दिशेद् देश्यं  
करणं वान्यद् उद्दिशेत्  ॥ ८.५२ ॥  
  
अदेश्यं यश् च दिशति  
निर्दिश्याऽपह्नुते च यः ।  
यश् चाऽधरोत्तरान् अर्थान्  
विगीतान् नाऽवबुध्यते  ॥ ८.५३ ॥  
  
अपदिश्याऽपदेश्यं च  
पुनर् यस् त्व् अपधावति [मेधातिथिपाठः - अपदिश्याऽपदेशं] ।  
सम्यक् प्रणिहितं चाऽर्थं  
पृष्टः सन् नाऽभिनन्दति  ॥ ८.५४ ॥  
  
असम्भाष्ये साक्षिभिश् च  
देशे सम्भाषते मिथः ।  
निरुच्यमानं प्रश्नं च  
नेच्छेद् यश् चाऽपि निष्पतेत्  ॥ ८.५५ ॥  
  
ब्रूहीत्य् उक्तश् च न ब्रूयाद्  
उक्तं च न विभावयेत् ।  
न च पूर्वापरं विद्यात्  
तस्माद् अर्थात् स हीयते  ॥ ८.५६ ॥  
  
साक्षिणः सन्ति मेत्य् उक्त्वा  
दिशेत्य् उक्तो दिशेन् न यः [मेधातिथिपाठः - ज्ञातारः सन्ति मेत्य्*]  
*{मेत्य् < म इत्य् ?} ।  
धर्मस्थः कारणैर् एतैर्  
हीनं तम् अपि निर्दिशेत् [मेधातिथिपाठः - तम् इति निर्दिशेत्  ॥ ८.५७ ॥  
  
अभियोक्ता न चेद् ब्रूयाद्  
बध्यो दण्ड्यश् च धर्मतः [मेधातिथिपाठः - बन्ध्यो दण्ड्यश् च] ।  
न चेत् त्रिपक्षात् प्रब्रूयाद्  
धर्मं प्रति पराजितः  ॥ ८.५८ ॥  
  
यो यावन् निह्नुवीताऽर्थं  
मिथ्या यावति वा वदेत् ।  
तौ नृपेण ह्य् अधर्मज्ञौ  
दाप्यो तद्द्विगुणं दमम्  ॥ ८.५९ ॥  

पृष्टो ऽपव्ययमानस् तु  
कृतावस्थो धनैषिणा ।  
त्र्यवरैः साक्षिभिर् भाव्यो  
नृप-ब्राह्मणसंनिधौ  ॥ ८.६० ॥  
  
यादृशा धनिभिः कार्या  
व्यवहारेषु साक्षिणः ।  
तादृशान् संप्रवक्ष्यामि  
यथा वाच्यम् ऋतं च तैः  ॥ ८.६१ ॥  
  
गृहिणः पुत्रिणो मौलाः  
क्षत्र-विश्-शूद्र-योनयः ।  
अर्थ्युक्ताः साक्ष्यम् अर्हन्ति  
न ये के चिद् अनापदि  ॥ ८.६२ ॥  
  
आप्ताः सर्वेषु वर्णेषु  
कार्याः कार्येषु साक्षिणः ।  
सर्वधर्मविदो ऽलुब्धा  
विपरीतांस् तु वर्जयेत्  ॥ ८.६३ ॥  
  
नाऽर्थसंबन्धिनो नाप्ता  
न सहाया न वैरिणः ।  
न दृष्टदोषाः कर्तव्या  
न व्याध्यार्ता न दूषिताः  ॥ ८.६४ ॥  
  
न साक्षी नृपतिः कार्यो  
न कारुक-कुशीलवौ ।  
न श्रोत्रियो न लिङ्गस्थो  
न सङ्गेभ्यो विनिर्गतः  ॥ ८.६५ ॥  
  
नाऽध्यधीनो न वक्तव्यो  
न दस्युर् न विकर्मकृत् ।  
न वृद्धो न शिशुर् नैको  
नाऽन्त्यो न विकलेन्द्रियः  ॥ ८.६६ ॥  
  
नार्तो न मत्तो नोन्मत्तो  
न क्षुत्-तृष्णोपपीडितः ।  
न श्रमार्तो न कामार्तो  
न क्रुद्धो नाऽपि तस्करः  ॥ ८.६७ ॥  
  
स्त्रीणां साक्ष्यं स्त्रियः कुर्युर्  
द्विजानां सदृशा द्विजाः ।  
शूद्राश् च सन्तः शूद्राणाम्  
अन्त्यानाम् अन्त्य-योनयः  ॥ ८.६८ ॥  
  
अनुभावी तु यः कश् चित्  
कुर्यात् साक्ष्यं विवादिनाम् ।  
अन्तर्वेश्मन्य् अरण्ये वा  
शरीरस्याऽपि चाऽत्यये  ॥ ८.६९ ॥  
  
स्त्रियाप्य् असंभावे कार्यं  
बालेन स्थविरेण वा ।  
शिष्येण बन्धुना वापि  
दासेन भृतकेन वा  ॥ ८.७० ॥  
  
बाल-वृद्धातुराणां च  
साक्ष्येषु वदतां मृषा ।  
जानीयाद् अस्थिरां वाचम्  
उत्सिक्त-मनसां तथा  ॥ ८.७१ ॥  
  
साहसेषु च सर्वेषु  
स्तेय-संग्रहणेषु च ।  
वाग्-दण्डयोश् च पारुष्ये  
न परीक्षेत साक्षिणः  ॥ ८.७२ ॥  
  
बहुत्वं परिगृह्णीयात्  
साक्षिद्वैधे नराधिपः ।  
समेषु तु गुणोत्कृष्टान्  
गुणिद्वैधे द्विजोत्तमान्  ॥ ८.७३ ॥  
समक्षदर्शनात् साक्ष्यं  
श्रवणाच् चैव सिध्यति ।  
तत्र सत्यं ब्रुवन् साक्षी  
धर्मार्थाभ्यां न हीयते  ॥ ८.७४ ॥  
  
साक्षी दृष्ट-श्रुताद् अन्यद्  
विब्रुवन्न् आर्यसंसदि ।  
अवाङ् नरकम् अभ्येति  
प्रेत्य स्वर्गाच् च हीयते  ॥ ८.७५ ॥  
  
यत्राऽनिबद्धो ऽपीक्षेत  
शृणुयाद् वापि किं चन ।  
पृष्टस् तत्राऽपि तद् ब्रूयाद्  
यथादृष्टं यथाश्रुतम्  ॥ ८.७६ ॥  
  
एको ऽलुब्धस् तु साक्षी स्याद्  
बह्व्यः शुच्यो ऽपि न स्त्रियः [मेधातिथिपाठः - त्व् असाक्षी] ।  
स्त्रीबुद्धेर् अस्थिरत्वात् तु  
दोषैश् चाऽन्ये ऽपि ये वृताः  ॥ ८.७७ ॥  
  
स्वभावेनैव यद् ब्रूयुस्  
तद् ग्राह्यं व्यावहारिकम् ।  
अतो यद् अन्यद् विब्रूयुर्  
धर्मार्थं तद् अपार्थकम्  ॥ ८.७८ ॥  

सभान्तः साक्षिणः प्राप्तान्  
अर्थि-प्रत्यर्थि-संनिधौ ।  
प्राड्विवाको ऽनुयुञ्जीत  
विधिनानेन सान्त्वयन्  ॥ ८.७९ ॥  
  
यद् द्वयोर् अनयोर् वेत्थ  
कार्ये ऽस्मिंश् चेष्टितं मिथः ।  
तद् ब्रूत सर्वं सत्येन  
युष्माकं ह्य् अत्र साक्षिता  ॥ ८.८० ॥  
  
सत्यं साक्ष्ये ब्रुवन् साक्षी  
लोकान् आप्नोति पुष्कलान् [मेधातिथिपाठः - आप्नोत्य् अनिन्दितान्] ।  
इह चाऽनुत्तमां कीर्तिं  
वाग् एषा ब्रह्मपूजिता  ॥ ८.८१ ॥  
  
साक्ष्ये ऽनृतं वदन् पाशैर्  
बध्यते वारुणैर् भृशम् ।  
विवशः शतम् आजातीस्  
तस्मात् साक्ष्यं वदेद् ऋतम्  ॥ ८.८२ ॥  
  
सत्येन पूयते साक्षी  
धर्मः सत्येन वर्धते ।  
तस्मात् सत्यं हि वक्तव्यं  
सर्ववर्णेषु साक्षिभिः  ॥ ८.८३ ॥  
  
आत्मैव ह्य् आत्मनः साक्षी  
गतिर् आत्मा तथात्मनः ।  
मावमंस्थाः स्वम् आत्मानं  
नृणां साक्षिणम् उत्तमम्  ॥ ८.८४ ॥  
  
मन्यन्ते वै पापकृतो  
न कश् चित् पश्यतीति नः ।  
तांस् तु देवाः प्रपश्यन्ति  
स्वस्यैवाऽन्तरपूरुषः  ॥ ८.८५ ॥  
  
द्यौर् भूमिर् आपो हृदयं  
चन्द्रार्काग्नि-यमानिलाः ।  
रात्रिः संध्ये च धर्मश् च  
वृत्तज्ञाः सर्वदेहिनाम्  ॥ ८.८६ ॥  
  
देव-ब्राह्मणसांनिध्ये  
साक्ष्यं पृच्छेद् ऋतं द्विजान् ।  
उदङ्-मुखान् प्राङ्-मुखान् वा  
पूर्वाह्णे वै शुचिः शुचीन्  ॥ ८.८७ ॥  
  
ब्रूहीति ब्राह्मणं पृच्छेत्  
सत्यं ब्रूहीति पार्थिवम् ।  
गो-बीज-काञ्चनैर् वैश्यं  
शूद्रं सर्वैस् तु पातकैः  ॥ ८.८८ ॥  
  
ब्रह्मघ्नो ये स्मृता लोका  
ये च स्त्री-बाल-घातिनः ।  
मित्रद्रुहः कृत-घ्नस्य  
ते ते स्युर् ब्रुवतो मृषा  ॥ ८.८९ ॥  
  
जन्मप्रभृति यत् किं चित्  
पुण्यं भद्र त्वया कृतम् ।  
तत् ते सर्वं शुनो गच्छेद्  
यदि ब्रूयास् त्वम् अन्यथा  ॥ ८.९० ॥  
  
एको ऽहम् अस्मीत्य् आत्मानं  
यस् त्वं कल्याण मन्यसे ।  
नित्यं स्थितस् ते हृद्य् एष  
पुण्य-पापेक्षिता मुनिः  ॥ ८.९१ ॥  
  
यमो वैवस्वतो देवो यस्  
तवैष हृदि स्थितः ।  
तेन चेद् अविवादस् ते  
मा गङ्गां मा कुरून् गमः  ॥ ८.९२ ॥  
  
नग्नो मुण्डः कपालेन च  
भिक्षार्थी क्षुत्-पिपासितः [मेधातिथिपाठः - कपाली] ।  
अन्धः शत्रुकुलं गच्छेद्  
यः साक्ष्यम् अनृतं वदेत्  ॥ ८.९३ ॥  
  
अवाक्-शिरास् तमस्य् अन्धे  
किल्बिषी नरकं व्रजेत् ।  
यः प्रश्नं वितथं ब्रूयात्  
पृष्टः सन् धर्मनिश्चये  ॥ ८.९४ ॥  
  
अन्धो मत्स्यान् इवाऽश्नाति  
स नरः कण्टकैः सह ।  
यो भाषते ऽर्थवैकल्यम्  
अप्रत्यक्षं सभां गतः  ॥ ८.९५ ॥  
  
यस्य विद्वान् हि वदतः  
क्षेत्रज्ञो नाऽभिशङ्कते [मेधातिथिपाठः - नाऽतिशङ्कते ।  
तस्मान् न देवाः श्रेयांसं  
लोके ऽन्यं पुरुषं विदुः  ॥ ८.९६ ॥  
  
यावतो बान्धवान् यस्मिन्  
हन्ति साक्ष्ये ऽनृतं वदन् ।  
तावतः संख्यया तस्मिन्  
शृणु सौम्याऽनुपूर्वशः  ॥ ८.९७ ॥  
  
पञ्च पश्व्-अनृते हन्ति  
दश हन्ति गवानृते ।  
शतम् अश्वानृते हन्ति  
सहस्रं पुरुषानृते  ॥ ८.९८ ॥  
  
हन्ति जातान् अजातांश् च  
हिरण्यार्थे ऽनृतं वदन् ।  
सर्वं भूम्य्-अनृते हन्ति  
मा स्म भूम्य्-अनृतं वदीः  ॥ ८.९९ ॥  
  
अप्सु भूमिवद् इत्य् आहुः  
स्त्रीणां भोगे च मैथुने ।  
अब्जेषु चैव रत्नेषु  
सर्वेष्व् अश्ममयेषु च  ॥ ८.१०० ॥  
  
एतान् दोषान् अवेक्ष्य त्वं  
सर्वान् अनृतभाषणे ।  
यथाश्रुतं यथादृष्टं  
सर्वम् एवाऽञ्जसा वद  ॥ ८.१०१ ॥  
  
गोरक्षकान् वाणिजिकांस्  
तथा कारु-कुशीलवान् [मेधातिथिपाठः - वाणिजकांस्] ।  
प्रेष्यान् वार्धुषिकांश् चैव  
विप्रान् शूद्रवद् आचरेत्  ॥ ८.१०२ ॥  

तद् वदन् धर्मतो ऽर्थेषु  
जानन्न् अप्य् अन्य्था नरः ।  
न स्वर्गाच् च्यवते लोकाद्  
दैवीं वाचं वदन्ति ताम्  ॥ ८.१०३ ॥  
  
शूद्र-विट्-क्षत्र-विप्राणां  
यत्र र्तोक्तौ भवेद् वधः ।  
तत्र वक्तव्यम् अनृतं  
तद् धि सत्याद् विशिष्यते  ॥ ८.१०४ ॥  
  
वाग्-गैवत्यैश् च चरुभिर्  
यजेरंस् ते सरस्वतीम् ।  
अनृतस्यैनसस् तस्य  
कुर्वाणा निष्कृतिं पराम्  ॥ ८.१०५ ॥  
  
कूष्माण्डैर् वापि जुहुयाद्  
घृतम् अग्नौ यथाविधि [त१०।-५; व्स्२०।१४] ।  
उद् इत्य् ऋचा वा वारुण्या  
तृचेनाऽब्-दैवतेन वा [र्स्।२४।१५; १०।।-३; व्स्१२।;व्स्१२।५०]  ॥ ८.१०६ ॥  

त्रिपक्षाद् अब्रुवन् साक्ष्यम्  
ऋणादिषु नरो ऽगदः ।  
तदृणं प्राप्नुयात् सर्वं  
दशबन्धं च सर्वतः  ॥ ८.१०७ ॥  
  
यस्य दृश्येत सप्ताहाद्  
उक्त-वाक्यस्य साक्षिणः ।  
रोगो ऽग्निर् ज्ञातिमरणम्  
ऋणं दाप्यो दमं च सः  ॥ ८.१०८ ॥  

असाक्षिकेषु त्व् अर्थेषु  
मिथो विवादमानयोः ।  
अविन्दंस् तत्त्वतः सत्यं  
शपथेनाऽपि लम्भयेत्  ॥ ८.१०९ ॥  
  
महर्षिभिश् च देवैश् च  
कार्यार्थं शपथाः कृताः ।  
वसिष्ठश् चाऽपि शपथं  
शेपे पैजवने नृपे  ॥ ८.११० ॥  
  
न वृथा शपथं कुर्यात्  
स्वल्पे ऽप्य् अर्थे नरो बुधः ।  
वृथा हि शपथं कुर्वन्  
प्रेत्य चेह च नश्यति  ॥ ८.१११ ॥  
  
कामिनीषु विवाहेषु  
गवां भक्ष्ये तथेन्धने ।  
ब्राह्मणाभ्युपपत्तौ च  
शपथे नाऽस्ति पातकम्  ॥ ८.११२ ॥  
  
सत्येन शापयेद् विप्रं  
क्षत्रियं वाहनायुधैः ।  
गो-बीज-काञ्चनैर् वैश्यं  
शूद्रं सर्वैस् तु पातकैः  ॥ ८.११३ ॥  
  
अग्निं वाहारयेद् एनम्  
अप्सु चैनं निमज्जयेत् ।  
पुत्र-दारस्य वाप्य् एनं  
शिरांसि स्पर्शयेत् पृथक्  ॥ ८.११४ ॥  
  
यम् इद्धो न दहत्य् अग्निर्  
आपो नोन्मज्जयन्ति च ।  
न चार्तिम् ऋच्छति क्षिप्रं  
स ज्ञेयः शपथे शुचिः  ॥ ८.११५ ॥  
  
वत्सस्य ह्य् अभिशस्तस्य  
पुरा भ्रात्रा यवीयसा ।  
नाऽग्निर् ददाह रोमाऽपि  
सत्येन जगतः स्पशः  ॥ ८.११६ ॥  

यस्मिन् यस्मिन् विवादे तु  
कौटसाक्ष्यं कृतं भवेत् ।  
तत् तत् कार्यं निवर्तेत  
कृतं चाऽप्य् अकृतं भवेत्  ॥ ८.११७ ॥  
  
लोभान् मोहाद् भयान् मैत्रात्  
कामात् क्रोधात् तथैव च ।  
अज्ञानाद् बालभावाच् च  
साक्ष्यं वितथम् उच्यते  ॥ ८.११८ ॥  
  
एषाम् अन्यतमे स्थाने  
यः साक्ष्यम् अनृतं वदेत् ।  
तस्य दण्डविशेषांस् तु  
प्रवक्ष्याम्य् अनुपूर्वशः  ॥ ८.११९ ॥  
  
लोभात् सहस्रं दण्ड्यस् तु  
मोहात् पूर्वं तु साहसम् ।  
भयाद् द्वौ मध्यमौ दण्डौ  
मैत्रात् पूर्वं चतुर्गुणम्  ॥ ८.१२० ॥  
  
कामाद् दशगुणं पूर्वं  
क्रोधात् तु त्रिगुणं परम् ।  
अज्ञानाद् द्वे शते पूर्णे  
बालिश्याच् छतम् एव तु  ॥ ८.१२१ ॥  
  
एतान् आहुः कौटसाक्ष्ये  
प्रोक्तान् दण्डान् मनीषिभिः ।  
धर्मस्याऽव्यभिचारार्थम्  
अधर्मनियमाय च  ॥ ८.१२२ ॥  
  
कौटसाक्ष्यं तु कुर्वाणांस्  
त्रीन् वर्णान् धार्मिको नृपः ।  
प्रवासयेद् दण्डयित्वा  
ब्राह्मणं तु विवासयेत्  ॥ ८.१२३ ॥  

दश स्थानानि दण्डस्य  
मनुः स्वयंभुवो ऽब्रवीत् ।  
त्रिषु वर्णेषु यानि स्युर्  
अक्षतो ब्राह्मणो व्रजेत्  ॥ ८.१२४ ॥  
  
उपस्थम् उदरं जिह्वा  
हस्तौ पादौ च पञ्चमम् ।  
चक्षुर् नासा च कर्णौ च  
धनं देहस् तथैव च  ॥ ८.१२५ ॥  
  
अनुबन्धं परिज्ञाय  
देश-कालौ च तत्त्वतः ।  
सारापराधो चालोक्य  
दण्डं दण्ड्येषु पातयेत्  ॥ ८.१२६ ॥  
  
अधर्मदण्डनं लोके  
यशोघ्नं कीर्तिनाशनम् ।  
अस्वर्ग्यं च परत्राऽपि  
तस्मात् तत् परिवर्जयेत्  ॥ ८.१२७ ॥  
  
अदण्ड्यान् दण्डयन् राजा  
दण्ड्यांश् चैवाऽप्य् अदण्डयन् ।  
अयशो महद् आप्नोति  
नरकं चैव गच्छति  ॥ ८.१२८ ॥  
  
वाग्दण्डं प्रथमं कुर्याद्  
धिग्दण्डं तदनन्तरम् ।  
तृतीयं धनदण्डं तु  
वधदण्डम् अतः परम्  ॥ ८.१२९ ॥  
  
वधेनाऽपि यदा त्व् एतान्  
निग्रहीतुं न शक्नुयात् ।  
तदैषु सर्वम् अप्य् एतत्  
प्रयुञ्जीत चतुष्टयम्  ॥ ८.१३० ॥  

लोकसंव्यवहारार्थं  
याः संज्ञाः प्रथिता भुवि ।  
ताम्र-रूप्य-सुवर्णानां  
ताः प्रवक्ष्याम्य् अशेषतः  ॥ ८.१३१ ॥  
  
जालान्तरगते भानौ  
यत् सूक्ष्मं दृश्यते रजः ।  
प्रथमं तत् प्रमाणानां  
त्रसरेणुं प्रचक्षते  ॥ ८.१३२ ॥  
  
त्रसरेणवो ऽष्टौ विज्ञेया  
लिक्षैका परिमाणतः ।  
ता राजसर्षपस् तिस्रस्  
ते त्रयो गौरसर्षपः  ॥ ८.१३३ ॥  
  
सर्षपाः षड् यवो मध्यस्  
त्रियवं त्व् एककृष्णलम् ।  
पञ्चकृष्णलको माषस्  
ते सुवर्णस् तु षोडश  ॥ ८.१३४ ॥  
  
पलं सुवर्णाश् चत्वारः  
पलानि धरणं दश ।  
द्वे कृष्णले समधृते  
विज्ञेयो रौप्यमाषकः [मेधातिथिपाठः - रूप्यमाषकः]  ॥ ८.१३५ ॥  
  
ते षोडश स्याद् धरणं  
पुराणश् चैव राजतः ।  
कार्षापणस् तु विज्ञेयस्  
ताम्रिकः कार्षिकः पणः  ॥ ८.१३६ ॥  
  
धरणानि दश ज्ञेयः  
शतमानस् तु राजतः ।  
चतुःसौवर्णिको निष्को  
विज्ञेयस् तु प्रमाणतः  ॥ ८.१३७ ॥  

पणानां द्वे शते सार्धे  
प्रथमः साहसः स्मृतः ।  
मध्यमः पञ्च विज्ञेयः  
सहस्रं त्व् एव चोत्तमः  ॥ ८.१३८ ॥  
  
ऋणे देये प्रतिज्ञाते  
पञ्चकं शतम् अर्हति ।  
अपह्नवे तद्द्विगुणं  
तन् मनोर् अनुशासनम्  ॥ ८.१३९ ॥  

वसिष्ठविहितां वृद्धिं  
सृजेद् वित्तविवर्धिनीम् ।  
अशीतिभागं गृह्णीयान्  
मासाद् वार्धुषिकः शते  ॥ ८.१४० ॥  
  
द्विकं शतं वा गृह्णीयात्  
सतां धर्मम् अनुस्मरन् ।  
द्विकं शतं हि गृह्णानो  
न भवत्य् अर्थकिल्बिषी  ॥ ८.१४१ ॥  
  
द्विकं त्रिकं चतुष्कं च  
पञ्चकं च शतं समम् ।  
मासस्य वृद्धिं गृह्णीयाद्  
वर्णानाम् अनुपूर्वशः  ॥ ८.१४२ ॥  
  
न त्व् एवाधौ सोपकारे  
कौसीदीं वृद्धिम् आप्नुयात् ।  
न चाधेः कालसंरोधान्  
निसर्गो ऽस्ति न विक्रयः  ॥ ८.१४३ ॥  
  
न भोक्तव्यो बलाद् आधिर्  
भुञ्जानो वृद्धिम् उत्सृजेत् ।  
मूल्येन तोषयेच् चैनम्  
आधिस्तेनो ऽन्यथा भवेत्  ॥ ८.१४४ ॥  

आधिश् चोपनिधिश् चोभौ  
न कालात्ययम् अर्हतः ।  
अवहार्यौ भवेतां तौ  
दीर्घकालम् अवस्थितौ  ॥ ८.१४५ ॥  
  
संप्रीत्या भुज्यमानानि  
न नश्यन्ति कदा चन ।  
धेनुर् उष्ट्रो वहन्न् अश्वो  
यश् च दम्यः प्रयुज्यते  ॥ ८.१४६ ॥  
  
यत् किं चिद् दशवर्षाणि  
संनिधौ प्रेक्षते धनी ।  
भुज्यमानं परैस् तूष्णीं  
न स तल् लब्धुम् अर्हति  ॥ ८.१४७ ॥  
  
अजडश् चेद् अपोगण्डो  
विषये चाऽस्य भुज्यते ।  
भग्नं तद् व्यवहारेण  
भोक्ता तद् द्रव्यम् अर्हति [मेधातिथिपाठः - तद् धनम् अर्हति]  ॥ ८.१४८ ॥  
  
आधिः सीमा बालधनं  
निक्षेपोपनिधिः स्त्रियः [मेधातिथिपाठः - निक्षेपोपनिधी] ।  
राजस्वं श्रोत्रियस्वं च  
न भोगेन प्रणश्यति  ॥ ८.१४९ ॥  

यः स्वामिनाननुज्ञातम्  
आधिं भूङ्क्ते ऽविचक्षणः ।  
तेनाऽर्धवृद्धिर् मोक्तव्या  
तस्य भोगस्य निष्कृतिः  ॥ ८.१५० ॥  
  
कुसीदवृद्धिर् द्वैगुण्यं  
नाऽत्येति सकृद् आहृता [मेधातिथिपाठः - सकृद् आहिता] ।  
धान्ये सदे लवे वाह्ये  
नाऽतिक्रामति पञ्चताम्  ॥ ८.१५१ ॥  
  
कृतानुसाराद् अधिका  
व्यतिरिक्ता न सिध्यति ।  
कुसीदपथम् आहुस् तं  
पञ्चकं शतम् अर्हति  ॥ ८.१५२ ॥  
  
नाऽति-सांवत्सरीं वृद्धिं  
न चाऽदृष्टां पुनर् हरेत् [मेधातिथिपाठः - विनिर्हरेत्] ।  
चक्रवृद्धिः कालवृद्धिः  
कारिता कायिका च या  ॥ ८.१५३ ॥  

ऋणं दातुम् अशक्तो यः  
कर्तुम् इच्छेत् पुनः क्रियाम् ।  
स दत्त्वा निर्जितां वृद्धिं  
करणं परिवर्तयेत्  ॥ ८.१५४ ॥  
अदर्शयित्वा तत्रैव  
हिरण्यं परिवर्तयेत् ।  
यावती संभवेद् वृद्धिस्  
तावतीं दातुम् अर्हति  ॥ ८.१५५ ॥  
  
चक्रवृद्धिं समारूढो  
देश-काल-व्यवस्थितः ।  
अतिक्रामन् देश-कालौ  
न तत्-फलम् अवाप्नुयात्  ॥ ८.१५६ ॥  
  
समुद्रयानकुशला  
देश-कालार्थदर्शिनः ।  
स्थापयन्ति तु यां वृद्धिं  
सा तत्राऽधिगमं प्रति  ॥ ८.१५७ ॥  

यो यस्य प्रतिभूस् तिष्ठेद्  
दर्शनायेह मानवः ।  
अदर्शयन् स तं तस्य  
प्रयच्छेत् स्वधनाद् ऋणम् [मेधातिथिपाठः - तस्य यतेत]  ॥ ८.१५८ ॥  
  
प्रातिभाव्यं वृथादानम्  
आक्षिकं सौरिकां च यत् ।  
दण्ड-शुल्कावशेषं च  
न पुत्रो दातुम् अर्हति  ॥ ८.१५९ ॥  
  
दर्शनप्रातिभाव्ये तु  
विधिः स्यात् पूर्वचोदितः ।  
दानप्रतिभुवि प्रेते  
दायादान् अपि दापयेत्  ॥ ८.१६० ॥  
  
अदातरि पुनर् दाता  
विज्ञातप्रकृताव् ऋणम् ।  
पश्चात् प्रतिभुवि प्रेते  
परीप्सेत् केन हेतुना  ॥ ८.१६१ ॥  
  
निरादिष्टधनश् चेत् तु  
प्रतिभूः स्याद् अलंधनः ।  
स्वधनाद् एव तद् दद्यान्  
निरादिष्ट इति स्थितिः  ॥ ८.१६२ ॥  

मत्तोन्मत्तार्ताध्यधीनैर्  
बालेन स्थविरेण वा ।  
असंबद्धकृतश् चैव  
व्यावहारो न सिध्यति  ॥ ८.१६३ ॥  
  
सत्या न भाषा भवति  
यद्य् अपि स्यात् प्रतिष्ठिता ।  
बहिश् चेद् भाष्यते धर्मान्  
नियताद् व्यवहारिकात्  ॥ ८.१६४ ॥  
  
योगाधमनविक्रीतं  
योगदानप्रतिग्रहम् ।  
यत्र वाप्य् उपधिं पश्येत्  
तत् सर्वं विनिवर्तयेत्  ॥ ८.१६५ ॥  

ग्रहीता यदि नष्टः स्यात्  
कुटुम्बार्थे कृतो व्ययः [मेधातिथिपाठः - कुटुम्बे च] ।  
दातव्यं बान्धवैस् तत् स्यात्  
प्रविभक्तैर् अपि स्वतः  ॥ ८.१६६ ॥  
  
कुटुम्बार्थे ऽध्यधीनो ऽपि  
व्यवहारं यम् आचरेत् ।  
स्वदेशे वा विदेशे वा  
तं ज्यायान् न विचालयेत्  ॥ ८.१६७ ॥  

बलाद् दत्तं बलाद् भुक्तं  
बलाद् यच् चाऽपि लेखितम् ।  
सर्वान् बलकृतान् अर्थान्  
अकृतान् मनुर् अब्रवीत्  ॥ ८.१६८ ॥  
  
त्रयः परार्थे क्लिश्यन्ति  
साक्षिणः प्रतिभूः कुलम् ।  
चत्वारस् तूपचीयन्ते  
विप्र आढ्यो वणिङ् नृपः  ॥ ८.१६९ ॥  
  
अनादेयं नाददीत  
परिक्षीणो ऽपि पार्थिवः ।  
न चादेयं समृद्धो ऽपि  
सूक्ष्मम् अप्य् अर्थम् उत्सृजेत्  ॥ ८.१७० ॥  
  
अनादेयस्य चादानाद्  
आदेयस्य च वर्जनात् ।  
दौर्बल्यं ख्याप्यते राज्ञः  
स प्रेत्येह च नश्यति  ॥ ८.१७१ ॥  
  
स्वादानाद् वर्णसंसर्गात् त्व्  
अबलानां च रक्षणात् ।  
बलं संजायते राज्ञः  
स प्रेत्येह च वर्धते  ॥ ८.१७२ ॥  
  
तस्माद् यम इव स्वामी  
स्वयं हित्वा प्रियाप्रिये ।  
वर्तेत याम्यया वृत्त्या  
जित-क्रोधो जितेन्द्रियः  ॥ ८.१७३ ॥  
  
यस् त्व् अधर्मेण कार्याणि  
मोहात् कुर्यान् नराधिपः ।  
अचिरात् तं दुर्-आत्मानं  
वशे कुर्वन्ति शत्रवः  ॥ ८.१७४ ॥  
  
काम-क्रोधौ तु संयम्य  
यो ऽर्थान् धर्मेण पश्यति ।  
प्रजास् तम् अनुवर्तन्ते  
समुद्रम् इव सिन्धवः  ॥ ८.१७५ ॥  

यः साधयन्तं छन्देन  
वेदयेद् धनिकं नृपे ।  
स राज्ञा तच् चतुर्भागं  
दाप्यस् तस्य च तद् धनम्  ॥ ८.१७६ ॥  
  
कर्मणापि समं कुर्याद्  
धनिकायाऽधमर्णिकः ।  
समो ऽवकृष्टजातिस् तु  
दद्याच् छ्रेयांस् तु तच् छनैः  ॥ ८.१७७ ॥  
  
अनेन विधिना राजा  
मिथो विवदतां नृणाम् ।  
साक्षिप्रत्ययसिद्धानि  
कार्याणि समतां नयेत्  ॥ ८.१७८ ॥  

कुलजे वृत्तसंपन्ने  
धर्मज्ञे सत्यवादिनि ।  
महापक्षे धनिन्य् आर्ये  
निक्षेपं निक्षिपेद् बुधः  ॥ ८.१७९ ॥  
  
यो यथा निक्षिपेद् धस्ते  
यम् अर्थं यस्य मानवः ।  
स तथैव ग्रहीतव्यो  
यथा दायस् तथा ग्रहः  ॥ ८.१८० ॥  
  
यो निक्षेपं याच्यमानो  
निक्षेप्तुर् न प्रयच्छति ।  
स याच्यः प्राड्विवाकेन  
तन् निक्षेप्तुर् असंनिधौ  ॥ ८.१८१ ॥  
  
साक्ष्य्-अभावे प्रणिधिभिर्  
वयो-रूप-समन्वितैः ।  
अपदेशैश् च संन्यस्य  
हिरण्यं तस्य तत्त्वतः  ॥ ८.१८२ ॥  
  
स यदि प्रतिपद्येत  
यथान्यस्तं यथाकृतम् ।  
न तत्र विद्यते किं चिद्  
यत् परैर् अभियुज्यते  ॥ ८.१८३ ॥  
  
तेषां न दद्याद् यदि तु  
तद् धिरण्यं यथाविधि ।  
उभौ निगृह्य दाप्यः स्याद्  
इति धर्मस्य धारणा [मेधातिथिपाठः - स निगृह्योभयं दाप्य इति  ॥ ८.१८४ ॥  

निक्षेपोपनिधी नित्यं  
न देयौ प्रत्यनन्तरे ।  
नश्यतो विनिपाते ताव्  
अनिपाते त्व् अनाशिनौ  ॥ ८.१८५ ॥  
  
स्वयम् एव तु यौ दद्यान्  
मृतस्य प्रत्यनन्तरे ।  
न स राज्ञाभियोक्तव्यो  
न निक्षेप्तुश् च बन्धुभिः  ॥ ८.१८६ ॥  
  
अच्छलेनैव चाऽन्विच्छेत्  
तम् अर्थं प्रीतिपूर्वकम् ।  
विचार्य तस्य वा वृत्तं  
साम्नैव परिसाधयेत्  ॥ ८.१८७ ॥  
  
निक्षेपेष्व् एषु सर्वेषु  
विधिः स्यात् परिसाधने ।  
स-मुद्रे नाप्नुयात् किं चिद्  
यदि तस्मान् न संहरेत्  ॥ ८.१८८ ॥  
  
चौरैर् हृतं जलेनोढम्  
अग्निना दग्धम् एव वा ।  
न दद्याद् यदि तस्मात् स  
न संहरति किं चन  ॥ ८.१८९ ॥  
  
निक्षेपस्याऽपहर्तारम्  
अनिक्षेप्तारम् एव च ।  
सर्वैर् उपायैर् अन्विच्छेच्  
छपथैश् चैव वैदिकैः  ॥ ८.१९० ॥  
  
यो निक्षेपं नाऽर्पयति  
यश् चाऽनिक्षिप्य याचते ।  
ताव् उभौ चौरवच् छास्यौ  
दाप्यौ वा तत्समं दमम्  ॥ ८.१९१ ॥  
  
निक्षेपस्याऽपहर्तारं  
तत्समं दापयेद् दमम् ।  
तथोपनिधिहर्तारम्  
अविशेषेण पार्थिवः  ॥ ८.१९२ ॥  
  
उपधाभिश् च यः कश् चित्  
परद्रव्यं हरेन् नरः ।  
स-सहायः स हन्तव्यः  
प्रकाशं विविधैर् वधैः  ॥ ८.१९३ ॥  
  
निक्षेपो यः कृतो येन  
यावांश् च कुलसंनिधौ ।  
तावान् एव स विज्ञेयो  
विब्रुवन् दण्डम् अर्हति  ॥ ८.१९४ ॥  
  
मिथो दायः कृतो येन  
गृहीतो मिथ एव वा ।  
मिथ एव प्रदातव्यो  
यथा दायस् तथा ग्रहः  ॥ ८.१९५ ॥  
  
निक्षिप्तस्य धनस्यैवं  
प्रीत्योपनिहितस्य च ।  
राजा विनिर्णयं कुर्याद्  
अक्षिण्वन् न्यासधारिणम्  ॥ ८.१९६ ॥  

विक्रीणीते परस्य स्वं  
यो ऽस्वामी स्वाम्यसम्मतः ।  
न तं नयेत साक्ष्यं तु  
स्तेनम् अस्तेनमानिनम्  ॥ ८.१९७ ॥  
  
अवहार्यो भवेच् चैव  
सान्वयः षट्शतं दमम् ।  
निर्-अन्वयो ऽनपसरः  
प्राप्तः स्याच् चौरकिल्बिषम्  ॥ ८.१९८ ॥  
  
अस्वामिना कृतो यस् तु  
दायो विक्रय एव वा ।  
अकृतः स तु विज्ञेयो  
व्यवहारे यथा स्थितिः  ॥ ८.१९९ ॥  
  
संभोगो दृश्यते यत्र  
न दृश्येतागमः क्व चित् ।  
आगमः कारणं तत्र  
न संभोग इति स्थितिः  ॥ ८.२०० ॥  
  
विक्रयाद् यो धनं किं चिद्  
गृह्णीयत् कुलसंनिधौ ।  
क्रयेण स विशुद्धं हि  
न्यायतो लभते धनम्  ॥ ८.२०१ ॥  
  
अथ मूलम् अनाहार्यं  
प्रकाशक्रयशोधितः ।  
अदण्ड्यो मुच्यते राज्ञा  
नाष्टिको लभते धनम्  ॥ ८.२०२ ॥  
  
नाऽन्यद् अन्येन संसृष्ट-  
रूपं विक्रयम् अर्हति ।  
न चाऽसारं न च न्यूनं  
न दूरेण तिरोहितम् [मेधातिथिपाठः - न सावद्यं न च न्यूनं न  
दूरे]  ॥ ८.२०३ ॥  

अन्यां चेद् दर्शयित्वान्या  
वोढुः कन्या प्रदीयते ।  
उभे त एकशुल्केन  
वहेद् इत्य् अब्रवीन् मनुः  ॥ ८.२०४ ॥  
  
नोन्मत्ताया न कुष्ठिन्या  
न च या स्पृष्ट-मैथुना ।  
पूर्वं दोषान् अभिख्याप्य  
प्रदाता दण्डम् अर्हति  ॥ ८.२०५ ॥  

ऋत्विग् यदि वृतो यज्ञे  
स्वकर्म परिहापयेत् ।  
तस्य कर्मानुरूपेण  
देयो ऽंशः सहकर्तृभिः  ॥ ८.२०६ ॥  
  
दक्षिणासु च दत्तासु  
स्वकर्म परिहापयन् ।  
कृत्स्नम् एव लभेताऽंशम्  
अन्येनैव च कारयेत्  ॥ ८.२०७ ॥  
  
यस्मिन् कर्मणि यास् तु स्युर्  
उक्ताः प्रत्यङ्गदक्षिणाः ।  
स एव ता आदिदीत  
भजेरन् सर्व एव वा  ॥ ८.२०८ ॥  
  
रथं हरेत् चाऽध्वर्युर्  
ब्रह्माधाने च वाजिनम् ।  
होता वापि हरेद् अश्वम्  
उद्गाता चाऽप्य् अनः क्रये  ॥ ८.२०९ ॥  
  
सर्वेषाम् अर्धिनो मुख्यास्  
तदर्धेनाऽर्धिनो ऽपरे ।  
तृतीयिनस् तृतीयांशाश्  
चतुर्थांशाश् च पादिनः  ॥ ८.२१० ॥  
  
संभूय स्वानि कर्माणि  
कुर्वद्भिर् इह मानवैः ।  
अनेन विधियोगेन  
कर्तव्यांशप्रकल्पना  ॥ ८.२११ ॥  

धर्मार्थं येन दत्तं स्यात्  
कस्मै चिद् याचते धनम् ।  
पश्चाच् च न तथा तत् स्यान्  
न देयं तस्य तद् भवेत्  ॥ ८.२१२ ॥  
  
यदि संसाधयेत् तत् तु  
दर्पाल् लोभेन वा पुनः ।  
राज्ञा दाप्यः सुवर्णं स्यात्  
तस्य स्तेयस्य निष्कृतिः  ॥ ८.२१३ ॥  
  
दत्तस्यैषोदिता धर्म्या  
यथावद् अनपक्रिया ।  
अत ऊर्ध्वं प्रवक्ष्यामि  
वेतनस्याऽनपक्रियाम्  ॥ ८.२१४ ॥  

भृतो नार्तो न कुर्याद् यो  
दर्पात् कर्म यथोदितम् [मेधातिथिपाठः - अनार्तो] ।  
स दण्ड्यः कृष्णलान्य् अष्टौ  
न देयं चाऽस्य वेतनम्  ॥ ८.२१५ ॥  
  
आर्तस् तु कुर्यात् स्वस्थः सन्  
यथाभाषितम् आदितः ।  
स दीर्घस्याऽपि कालस्य  
तल् लभेतैव वेतनम्  ॥ ८.२१६ ॥  
  
यथोक्तम् आर्तः सुस्थो वा  
यस् तत् कर्म न कारयेत् ।  
न तस्य वेतनं देयम्  
अल्पोनस्याऽपि कर्मणः  ॥ ८.२१७ ॥  
  
एष धर्मो ऽखिलेनोक्तो  
वेतनादानकर्मणः ।  
अत ऊर्ध्वं प्रवक्ष्यामि  
धर्मं समयभेदिनाम्  ॥ ८.२१८ ॥  

यो ग्राम-देश-संघानां  
कृत्वा सत्येन संविदम् ।  
विसंवदेन् नरो लोभात्  
तं राष्ट्राद् विप्रवासयेत्  ॥ ८.२१९ ॥  
  
निगृह्य दापयेच् चैनं  
समयव्यभिचारिणम् ।  
चतुःसुवर्णान् षण्निष्कांश्  
छतमानं च राजकम्  ॥ ८.२२० ॥  
  
एतद् दण्डविधिं कुर्याद्  
धार्मिकः पृथिवीपतिः ।  
ग्राम-जाति-समूहेषु  
समयव्यभिचारिणाम्  ॥ ८.२२१ ॥  

क्रीत्वा विक्रीय वा किं चिद्  
यस्येहानुशयो भवेत् ।  
सो ऽन्तर् दशाहात् तद् द्रव्यं  
दद्याच् चैवाददीत वा  ॥ ८.२२२ ॥  
  
परेण तु दशाहस्य  
न दद्यान् नापि दापयेत् ।  
आददानो ददत् चैव  
राज्ञा दण्ड्यौ शतानि षट्  ॥ ८.२२३ ॥  
  
यस् तु दोषवतीं कन्याम्  
अनाख्याय प्रयच्छति ।  
तस्य कुर्यान् नृपो दण्डं  
स्वयं षण्णवतिं पणान्  ॥ ८.२२४ ॥  
अकन्येति तु यः कन्यां  
ब्रूयाद् द्वेषेण मानवः ।  
स शतं प्राप्नुयाद् दण्डं  
तस्या दोषम् अदर्शयन्  ॥ ८.२२५ ॥  
  
पाणिग्रहणिका मन्त्राः  
कन्यास्व् एव प्रतिष्ठिताः ।  
नाऽकन्यासु क्व चिन् नॄणां  
लुप्त-धर्मक्रिया हि ताः  ॥ ८.२२६ ॥  
  
पाणिग्रहणिका मन्त्रा  
नियतं दारलक्षणम् ।  
तेषां निष्ठा तु विज्ञेया  
विद्वद्भिः सप्तमे पदे  ॥ ८.२२७ ॥  
  
यस्मिन् यस्मिन् कृते कार्ये  
यस्येहानुशयो भवेत् ।  
तम् अनेन विधानेन  
धर्म्ये पथि निवेशयेत्  ॥ ८.२२८ ॥  

पशुषु स्वामिनां चैव  
पालानां च व्यतिक्रमे ।  
विवादं संप्रवक्ष्यामि  
यथावद् धर्मतत्त्वतः  ॥ ८.२२९ ॥  
  
दिवा वक्तव्यता पाले  
रात्रौ स्वामिनि तद्गृहे ।  
योगक्षेमे ऽन्यथा चेत् तु  
पालो वक्तव्यताम् इयात्  ॥ ८.२३० ॥  
  
गोपः क्षीरभृतो यस् तु  
स दुह्याद् दशतो वराम् ।  
गोस्वाम्यनुमते भृत्यः  
सा स्यात् पाले ऽभृते भृतिः  ॥ ८.२३१ ॥  
  
नष्टं विनष्टं कृमिभिः  
श्वहतं विषमे मृतम् ।  
हीनं पुरुषकारेण  
प्रदद्यात् पाल एव तु  ॥ ८.२३२ ॥  
  
विघुष्य तु हृतं चौरैर्  
न पालो दातुम् अर्हति ।  
यदि देशे च काले च  
स्वामिनः स्वस्य शंसति  ॥ ८.२३३ ॥  
  
कर्णौ चर्म च वालांश् च  
बस्तिं स्नायुं च रोचनाम् ।  
पशुषु स्वामिनां दद्यान्  
मृतेष्व् अङ्कानि दर्शयेत् [मेधातिथिपाठः - अङ्कांश् च दर्शयेत्]  ॥ ८.२३४ ॥  
  
अजाविके तु संरुद्धे  
वृकैः पाले त्व् अनायति ।  
यां प्रसह्य वृको हन्यात्  
पाले तत् किल्बिषं भवेत्  ॥ ८.२३५ ॥  
  
तासां चेद् अवरुद्धानां  
चरन्तीनां मिथो वने ।  
याम् उत्प्लुत्य वृको हन्यान्  
न पालस् तत्र किल्बिषी  ॥ ८.२३६ ॥  
  
धनुःशतं परीहारो  
ग्रामस्य स्यात् समन्ततः ।  
शम्यापातास् त्रयो वापि  
त्रिगुणो नगरस्य तु  ॥ ८.२३७ ॥  
  
तत्राऽपरिवृतं धान्यं  
विहिंस्युः पशवो यदि ।  
न तत्र प्रणयेद् दण्डं  
नृपतिः पशुरक्षिणाम्  ॥ ८.२३८ ॥  
  
वृतिं तत्र प्रकुर्वीत  
याम् उष्ट्रो न विलोकयेत् ।  
छिद्रं च वारयेत् सर्वं  
श्व-सूकरमुखानुगम्  ॥ ८.२३९ ॥  
  
पथि क्षेत्रे परिवृते  
ग्रामान्तीये ऽथ वा पुनः ।  
स-पालः शतदण्डार्हो  
विपालान् वारयेत् पशून्  ॥ ८.२४० ॥  
  
क्षेत्रेष्व् अन्येषु तु पशुः  
स-पादं पणम् अर्हति ।  
सर्वत्र तु सदो देयः  
क्षेत्रिकस्येति धारणा  ॥ ८.२४१ ॥  
  
अनिर्दशाहां गां सूतां  
वृषान् देवपशूंस् तथा ।  
स-पालान् वा वि-पालान् वा  
न दण्ड्यान् मनुर् अब्रवीत्  ॥ ८.२४२ ॥  
  
क्षेत्रियस्याऽत्यये दण्डो  
भागाद् दशगुणो भवेत् [मेधातिथिपाठः - क्षेत्रिकस्याऽत्यये] ।  
ततो ऽर्धदण्डो भृत्यानाम्  
अज्ञानात् क्षेत्रिकस्य तु  ॥ ८.२४३ ॥  
  
एतद् विधानम् आतिष्ठेद्  
धार्मिकः पृथिवीपतिः ।  
स्वामिनां च पशूनां च  
पालानां च व्यतिक्रमे  ॥ ८.२४४ ॥  

सीमां प्रति समुत्पन्ने  
विवादे ग्रामयोर् द्वयोः ।  
ज्येष्ठे मासि नयेत् सीमां  
सु-प्रकाशेषु सेतुषु  ॥ ८.२४५ ॥  
  
सींआवृक्षांश् च कुर्वीत  
न्यग्रोधाश्वत्थ-किंशुकान् ।  
शाल्मलीन् सालतालांश् च  
क्षीरिणश् चैव पादपान्  ॥ ८.२४६ ॥  
  
गुल्मान् वेणूंश् च विविधान्  
शमी-वल्ली-स्थलानि च ।  
शरान् कुब्जकगुल्मांश् च  
तथा सीमा न नश्यति  ॥ ८.२४७ ॥  
  
तडागान्य् उदपानानि  
वाप्यः प्रस्रवणानि च ।  
सीमासंधिषु कार्याणि  
देवतायतनानि च  ॥ ८.२४८[म्२५०च्] ॥  
  
उपछन्नानि चान्यानि  
सीमालिङ्गानि कारयेत् ।  
सीमाज्ञाने नृणां वीक्ष्य  
नित्यं लोके विपर्ययम्  ॥ ८.२४९ ॥  
  
अश्मनो ऽस्थीनि गोवालांस्  
तुषान् भस्म कपालिकाः ।  
करीषम् इष्टकाङ्गारांश्  
शर्करा वालुकास् तथा  ॥ ८.२५०[म्२४८] ॥  
  
यानि चैवंप्रकाराणि  
कालाद् भूमिर् न भक्षयेत् ।  
तानि संधिषु सीमायाम्  
अप्रकाशानि कारयेत् [मेधातिथिपाठः - सीमाया]  ॥ ८.२५१ ॥  
  
एतैर् लिङ्गैर् नयेत् सीमां  
राजा विवदमानयोः ।  
पूर्वभुक्त्या च सततम्  
उदकस्यागमेन च  ॥ ८.२५२ ॥  
  
यदि स्ंशय एव स्याल्  
लिङ्गानाम् अपि दर्शने ।  
साक्षिप्रत्यय एव स्यात्  
सीमावादविनिर्णयः [मेधातिथिपाठः - सीमावादविनिश्चयः]  ॥ ८.२५३ ॥  
  
ग्रामीयक-कुलानां च  
समक्षं सीम्नि साक्षिणः [मेधातिथिपाठः - ग्रामेयक-] ।  
प्रष्टव्याः सीमलिङ्गानि  
तयोश् चैव विवादिनोः [मेधातिथिपाठः - सीमालिङ्गानि]  ॥ ८.२५४ ॥  
  
ते पृष्टास् तु यथा ब्रूयुः  
समस्ताः सीम्नि निश्चयम् ।  
निबध्नीयात् तथा सीमां  
सर्वांस् तांश् चैव नामतः  ॥ ८.२५५ ॥  
  
शिरोभिस् ते गृहीत्वोर्वीं  
स्रग्विणो रक्त-वाससः ।  
सुकृतैः शापिथाः स्वैः  
स्वैर् नयेयुस् ते समञ्जसम्  ॥ ८.२५६ ॥  
  
यथोक्तेन नयन्तस् ते  
पूयन्ते सत्यसाक्षिणः ।  
विपरीतं नयन्तस् तु  
दाप्याः स्युर् द्विशतं दमम्  ॥ ८.२५७ ॥  
  
साक्ष्यभावे तु चत्वारो  
ग्रामाः सामन्तवासिनः [मेधातिथिपाठः - ग्रामसीमान्तवासिनः] ।  
सीमाविनिर्णयं कुर्युः  
प्रयता राजसंनिधौ  ॥ ८.२५८ ॥  
  
सामन्तानाम् अभावे तु  
मौलानां सीम्नि साक्षिणाम् ।  
इमान् अप्य् अनुयुञ्जीत  
पुरुषान् वन-गोचरान्  ॥ ८.२५९ ॥  
  
व्याधाञ् शाकुनिकान् गोपान्  
कैवर्तान् मूलखानकान् ।  
व्यालग्राहान् उञ्छवृत्तीन्  
अन्यांश् च वनचारिणः  ॥ ८.२६० ॥  
  
ते पृष्टास् तु यथा ब्रूयुः  
सीमासंधिषु लक्षणम् ।  
तत् तथा स्थापयेद् राजा  
धर्मेण ग्रामयोर् द्वयोः  ॥ ८.२६१ ॥  
  
क्षेत्र-कूप-तडागानाम्  
आरामस्य गृहस्य च ।  
सामन्तप्रत्ययो ज्ञेयः  
सीमासेतुविनिर्णयः  ॥ ८.२६२ ॥  
  
सामन्ताश् चेन् मृषा ब्रूयुः  
सेतौ विवादतां नृणाम् ।  
सर्वे पृथक् पृथग् दण्ड्या  
राज्ञा मध्यमसाहसम्  ॥ ८.२६३ ॥  
  
गृहं तडागम् आरामं  
क्षेत्रं वा भीषया हरन् ।  
शतानि पञ्च दण्ड्यः स्याद्  
अज्ञानाद् द्विशतो दमः  ॥ ८.२६४ ॥  
  
सीमायाम् अविषह्यायां  
स्वयं राजैव धर्मवित् ।  
प्रदिशेद् भूमिम् एकेषाम्  
उपकाराद् इति स्थितिः  ॥ ८.२६५ ॥  
  
एषो ऽखिलेनाऽभिहितो  
धर्मः सीमाविनिर्णये ।  
अत ऊर्ध्वं प्रवक्ष्यामि  
वाक्पारुष्यविनिर्णयम्  ॥ ८.२६६ ॥  

शतं ब्राह्मणम् आक्रुश्य  
क्षत्रियो दण्डम् अर्हति ।  
वैश्यो ऽप्य् अर्धशतं द्वे वा  
शूद्रस् तु वधम् अर्हति  ॥ ८.२६७ ॥  
  
पञ्चाशद् ब्राह्मणो दण्ड्यः  
क्षत्रियस्याऽभिशंसने ।  
वैश्ये स्याद् अर्धपञ्चाशच्  
छूद्रे द्वादशको दमः  ॥ ८.२६८ ॥  
  
समवर्णे द्विजातीनां  
द्वादशैव व्यतिक्रमे ।  
वादेष्व् अवचनीयेषु  
तद् एव द्विगुणं भवेत्  ॥ ८.२६९ ॥  
  
एकजातिर् द्विजातींस् तु  
वाचा दारुणया क्षिपन् ।  
जिह्वायाः प्राप्नुयाच् छेदं  
जघन्य-प्रभवो हि सः  ॥ ८.२७० ॥  
  
नाम-जातिग्रहं त्व् एषाम्  
अभिद्रोहेण कुर्वतः ।  
निक्षेप्यो ऽयोमयः शङ्कुर्  
ज्वलन्न् आस्ये दशाङ्गुलः  ॥ ८.२७१ ॥  
  
धर्मोपदेशं दर्पेण  
विप्राणाम् अस्य कुर्वतः ।  
तप्तम् आसेचयेत् तैलं  
वक्त्रे श्रोत्रे च पार्थिवः [मेधातिथिपाठः - श्रौत्रे]  ॥ ८.२७२ ॥  
  
श्रुतं देशं च जातिं च  
कर्म शरीरम् एव च ।  
वितथेन ब्रुवन् दर्पाद्  
दाप्यः स्याद् द्विशतं दमम्  ॥ ८.२७३ ॥  
  
काणं वाप्य् अथ वा खञ्जम्  
अन्यं वापि तथाविधम् ।  
तथ्येनाऽपि ब्रुवन् दाप्यो  
दण्डं कार्षापणावरम्  ॥ ८.२७४ ॥  
  
मातरं पितरं जायां  
भ्रातरं तनयं गुरुम् ।  
आक्षारयञ् शतं दाप्यः  
पन्थानं चाऽददद् गुरोः  ॥ ८.२७५ ॥  
  
ब्राह्मण-क्षत्रियाभ्यां तु  
दण्डः कार्यो विजानता ।  
ब्राह्मणे साहसः पूर्वः  
क्षत्रिये त्व् एव मध्यमः  ॥ ८.२७६ ॥  
  
विट्-शूद्रयोर् एवम् एव  
स्वजातिं प्रति तत्त्वतः ।  
छेद-वर्जं प्रणयनं  
दण्डस्येति विनिश्चयः  ॥ ८.२७७ ॥  
  
एष दण्डविधिः प्रोक्तो  
वाक्पारुष्यस्य तत्त्वतः ।  
अत ऊर्ध्वं प्रवक्ष्यामि  
दण्डपारुष्यनिर्णयम्  ॥ ८.२७८ ॥  

येन केन चिद् अङ्गेन  
हिंस्याच् चेच् छ्रेष्ठम् अन्त्यजः ।  
छेत्तव्यं तद् तद् एवाऽस्य  
तन् मनोर् अनुशासनम्  ॥ ८.२७९ ॥  
  
पाणिम् उद्यम्य दण्डं वा  
पाणिच्छेदनम् अर्हति ।  
पादेन प्रहरन् कोपात्  
पादच्छेदनम् अर्हति  ॥ ८.२८० ॥  
  
सहासनम् अभिप्रेप्सुर्  
उत्कृष्टस्याऽपकृष्टजः ।  
कट्यां कृताङ्को निर्वास्यः  
स्फिचं वास्याऽवकर्तयेत्  ॥ ८.२८१ ॥  
  
अवनिष्ठीवतो दर्पाद्  
द्वाव् ओष्ठौ छेदयेन् नृपः ।  
अवमूत्रयतो मेढ्रम्  
अवशर्धयतो गुदम्  ॥ ८.२८२ ॥  
  
केशेषु गृह्णतो हस्तौ  
छेदयेद् अविचारयन् ।  
पादयोर् दाढिकायां च  
ग्रीवायां वृषणेषु च  ॥ ८.२८३ ॥  
  
त्वग्भेदकः शतं दण्ड्यो  
लोहितस्य च दर्शकः ।  
मांसभेत्ता तु षण्-निष्कान्  
प्रवास्यस् त्व् अस्थिभेदकः  ॥ ८.२८४ ॥  
  
वनस्पतीनां सर्वेषाम्  
उपभोगो यथा यथा ।  
यथा तथा दमः कार्यो  
हिंसायाम् इति धारणा  ॥ ८.२८५ ॥  
  
मनुष्याणां पशूनां च  
दुःखाय प्रहृते सति ।  
यथा यथा महद् दुःखं  
दण्डं कुर्यात् तथा तथा  ॥ ८.२८६ ॥  
  
अङ्गावपीडनायां च  
व्रण-शोनितयोस् तथा [मेधातिथिपाठः - प्राण-शोनितयोस्] ।  
समुत्थानव्ययं दाप्यः  
सर्वदण्डम् अथाऽपि वा  ॥ ८.२८७ ॥  
  
द्रव्याणि हिंस्याद् यो यस्य  
ज्ञानतो ऽज्ञानतो ऽपि वा ।  
स तस्योत्पादयेत् तुष्टिं  
राज्ञे दद्याच् च तत्समम्  ॥ ८.२८८ ॥  
  
चर्म-चार्मिकभाण्डेषु  
काष्ठ-लोष्टमयेषु ।  
मूल्यात् पञ्चगुणो दण्डः  
पुष्प-मूल-फलेषु च  ॥ ८.२८९ ॥  
  
यानस्य चैव यातुश् च  
यानस्वामिन एव च ।  
दशातिवर्तनान्य् आहुः  
शेषे दण्डो विधीयते  ॥ ८.२९० ॥  
  
छिन्न-नास्ये भग्न-युगे  
तिर्यक्-प्रतिमुखागते ।  
अक्ष-भङ्गे च यानस्य  
चक्र-भङ्गे तथैव च  ॥ ८.२९१ ॥  
  
छेदने चैव यन्त्राणां  
योक्त्र-रश्म्योस् तथैव च ।  
आक्रन्दे चाऽप्य् अपैहीति  
न दण्डं मनुर् अब्रवीत्  ॥ ८.२९२ ॥  
  
यत्राऽपवर्तते युग्यं  
वैगुण्यात् प्राजकस्य तु ।  
तत्र स्वामी भवेद् दण्ड्यो  
हिंसायां द्विशतं दमम्  ॥ ८.२९३ ॥  
  
प्राजकश् चेद् भवेद् आप्तः  
प्राजको दण्डम् अर्हति ।  
युग्यस्थाः प्राजके ऽनाप्ते  
सर्वे दण्ड्याः शतं शतम्  ॥ ८.२९४ ॥  
  
स चेत् तु पथि संरुद्धः  
पशुभिर् वा रथेन वा ।  
प्रमापयेत् प्राणभृतस्  
तत्र दण्डो ऽविचारितः  ॥ ८.२९५ ॥  
  
मनुष्यमारणे क्षिप्रं  
चौरवत् किल्बिषं भवेत् ।  
प्राणभृत्सु महत्स्व् अर्धं  
गो-गजोष्ट्र-हयादिषु  ॥ ८.२९६ ॥  
  
क्षुद्रकाणां पशूनां तु  
हिंसायां द्विशतो दमः ।  
पञ्चाशत् तु भवेद् दण्डः  
शुभेषु मृगपक्षिषु  ॥ ८.२९७ ॥  
  
गर्धभाजाविकानां तु  
दण्डः स्यात् पञ्चमाषिकः [मेधातिथिपाठः - पाञ्चमाषिकः] ।  
माषिकस् तु भवेद् दण्डः  
श्व-सूकरनिपातने  ॥ ८.२९८ ॥  
  
भार्या पुत्रश् च दासश् च  
प्रेष्यो भ्रात्रा च सोदरः ।  
प्राप्तापराधास् ताड्याः स्यू  
रज्ज्वा वेणुदलेन वा  ॥ ८.२९९ ॥  
पृष्ठतस् तु शरीरस्य  
नोत्तमाङ्गे कथं चन ।  
अतो ऽन्यथा तु प्रहरन्  
प्राप्तः स्याच् चौरकिल्बिषम्  ॥ ८.३०० ॥  
एषो ऽखिलेनाऽभिहितो  
दण्डपारुष्यनिर्णयः ।  
स्तेनस्याऽतः प्रवक्ष्यामि  
विधिं दण्डविनिर्णये  ॥ ८.३०१ ॥  

परमं यत्नम् आतिष्ठेत्  
स्तेनानां निग्रहे नृपः ।  
स्तेनानां निग्रहाद् अस्य  
यशो राष्ट्रं च वर्धते  ॥ ८.३०२ ॥  
  
अभयस्य हि यो दाता  
स पूज्यः सततं नृपः ।  
सत्त्रं हि वर्धते तस्य  
सदैवाऽभय-दक्षिणम्  ॥ ८.३०३ ॥  
  
सर्वतो धर्मषड्भागो  
राज्ञो भवति रक्षतः ।  
अधर्माद् अपि षड्भागो  
भवत्य् अस्य ह्य् अरक्षतः  ॥ ८.३०४ ॥  
  
यद् अधीते यद् यजते  
यद् ददाति यद् अर्चति ।  
तस्य षड्भागभाग् राजा  
सम्यग् भवति रक्षणात्  ॥ ८.३०५ ॥  
  
रक्षन् धर्मेण भूतानि  
राजा वध्यांश् च घातयन् ।  
यजते ऽहर् अहर् यज्ञैः  
सहस्रशत-दक्षिणैः  ॥ ८.३०६ ॥  
  
यो ऽरक्षन् बलिम् आदत्ते  
करं शुल्कं च पार्थिवः ।  
प्रतिभागं च दण्डं च  
स सद्यो नरकं व्रजेत्  ॥ ८.३०७ ॥  
  
अरक्षितारं राजानं  
बलिषड्भाग-हारिणम् [क्: अरक्षितारं अत्तारं] ।  
तम् आहुः सर्वलोकस्य  
समग्रमल-हारकम्  ॥ ८.३०८ ॥  
  
अनपेक्षित-मर्यादं  
नास्तिकं विप्रलुंपकम् [मेधातिथिपाठः - अनवेक्षित-मर्यादं] ।  
अरक्षितारम् अत्तारं  
नृपं विद्याद् अधो-गतिम्  ॥ ८.३०९ ॥  
  
अधार्मिकं त्रिभिर् न्यायैर्  
निगृह्णीयात् प्रयत्नतः ।  
निरोधनेन बन्धेन  
विविधेन वधेन च  ॥ ८.३१० ॥  
  
निग्रहेण हि पापानां  
साधूनां संग्रहेण च ।  
द्विजातय इवेज्याभिः  
पूयन्ते सततं नृपाः  ॥ ८.३११ ॥  
  
क्षन्तव्यं प्रभुणा नित्यं  
क्षिपतां कार्यिणां नृणाम् ।  
बाल-वृद्धातुराणां च  
कुर्वता हितम् आत्मनः  ॥ ८.३१२ ॥  
  
यः क्षिप्तो मर्षयत्य् आर्तैस्  
तेन स्वर्गे महीयते ।  
यस् त्व् ऐश्वर्यान् न क्षमते  
नरकं तेन गच्छति  ॥ ८.३१३ ॥  
  
राजा स्तेनेन गन्तव्यो  
मुक्त-केशेन धावता [मेधातिथिपाठः - धीमता] ।  
आचक्षाणेन तत् स्तेयम्  
एवंकर्मास्मि शाधि माम्  ॥ ८.३१४ ॥  
  
स्कन्धेनादाय मुसलं  
लगुडं वापि खादिरम् [मेधातिथिपाठः - मुशलं] ।  
शक्तिं चोभयतस् तीक्ष्णाम्  
आयसं दण्डम् एव वा  ॥ ८.३१५ ॥  
  
शासनाद् वा विमोक्षाद् वा  
स्तेनः स्तेयाद् विमुच्यते ।  
अशासित्वा तु तं राजा  
स्तेनस्याप्नोति किल्बिषम्  ॥ ८.३१६ ॥  
  
अन्नादे भ्रूणहा मार्ष्टि  
पत्यौ भार्यापचारिणी ।  
गुरौ शिष्यश् च याज्यश् च  
स्तेनो राजनि किल्बिषम्  ॥ ८.३१७ ॥  
  
राजभिः कृतदण्डास् तु  
कृत्वा पापानि मानवाः [मेधातिथिपाठः - राजभिर् धृतदण्डास् तु] ।  
निर्-मलाः स्वर्गम् आयान्ति  
सन्तः सुकृतिनो यथा  ॥ ८.३१८ ॥  
  
यस् तु रज्जुं घटं कूपाद्  
धरेद् भिन्द्याच् च यः प्रपाम् ।  
स दण्डं प्राप्नुयान् माषं  
तच् च तस्मिन् समाहरेत्  ॥ ८.३१९ ॥  
  
धान्यं दशभ्यः कुम्भेभ्यो  
हरतो ऽभ्यधिकं वधः ।  
शेषे ऽप्य् एकादशगुणं  
दाप्यस् तस्य च तद् धनम्  ॥ ८.३२० ॥  
  
तथा धरिममेयानां  
शताद् अभ्यधिके वधः ।  
सुवर्ण-रजतादीनाम्  
उत्तमानां च वाससाम्  ॥ ८.३२१ ॥  
  
पञ्चाशतस् त्व् अभ्यधिके  
हस्तच्छेदनम् इष्यते ।  
शेषे त्व् एकादशगुणं  
मूल्याद् दण्डं प्रकल्पयेत्  ॥ ८.३२२ ॥  
  
पुरुषाणां कुलीनानां  
नारीणां च विशेषतः ।  
मुख्यानां चैव रत्नानां  
हरणे वधम् अर्हति  ॥ ८.३२३ ॥  
  
महापशूनां हरणे  
शस्त्राणाम् औषधस्य च ।  
कालम् आसाद्य कार्यं च  
दण्डं राजा प्रकल्पयेत्  ॥ ८.३२४ ॥  
  
गोषु ब्राह्मणसंस्थासु  
छुरिकायाश् च भेदने [मेधातिथिपाठः - खरिकायाश् च] ।  
पशूनां हरणे चैव  
सद्यः कार्यो ऽर्धपादिकः  ॥ ८.३२५ ॥  
  
सूत्र-कार्पास-किण्वानां  
गोमयस्य गुडस्य च ।  
दध्नः क्षीरस्य तक्रस्य  
पानीयस्य तृणस्य च  ॥ ८.३२६ ॥  
  
वेणुवैदलभाण्डानां  
लवणानां तथैव च ।  
मृण्मयानां च हरणे  
मृदो भस्मन एव च  ॥ ८.३२७ ॥  
  
मत्स्यानां पक्षिणां चैव  
तैलस्य च घृतस्य च ।  
मांसस्य मधुनश् चैव  
यच् चाऽन्यत् पशु-संभवम्  ॥ ८.३२८ ॥  
  
अन्येषां चैवम्-आदीनां  
मद्यानाम् ओदनस्य च [मेधातिथिपाठः - चैवमादीनाम् अद्यानाम्] ।  
पक्वान्नानां च सर्वेषां  
तन्मुल्याद् द्विगुणो दमः  ॥ ८.३२९ ॥  
  
पुष्पेषु हरिते धान्ये  
गुल्म-वल्ली-नगेषु च ।  
अन्येष्व् अपरिपूतेषु  
दण्डः स्यात् पञ्चकृष्णलः  ॥ ८.३३० ॥  
  
परिपूतेषु धान्येषु  
शाक-मूल-फलेषु च ।  
निरन्वये शतं दण्डः  
सान्वये ऽर्धशतं दमः  ॥ ८.३३१ ॥  
  
स्यात् साहसं त्व् अन्वयवत्  
प्रसभं कर्म यत् कृतम् ।  
निरन्वयं भवेत् स्तेयं  
हृत्वापव्ययते च यत्  ॥ ८.३३२ ॥  
  
यस् त्व् एतान्य् उपकॢप्तानि  
द्रव्याणि स्तेनयेन् नरः ।  
तम् आद्यं दण्डयेद् राजा  
यश् चाग्निं चोरयेद् गृहात् [मेधातिथिपाठः - तं शतं]  ॥ ८.३३३ ॥  
  
येन येन यथाङ्गेन  
स्तेनो नृषु विचेष्टते ।  
तत् तद् एव हरेत् तस्य  
प्रत्यादेशाय पार्थिवः  ॥ ८.३३४ ॥  
  
पिताचार्यः सुहृन् माता  
भार्या पुत्रः पुरोहितः ।  
नाऽदण्ड्यो नाम राज्ञो ऽस्ति  
यः स्वधर्मे न तिष्ठति  ॥ ८.३३५ ॥  
  
कार्षापणं भवेद् दण्ड्यो  
यत्राऽन्यः प्राकृतो जनः ।  
तत्र राजा भवेद् दण्ड्यः  
सहस्रम् इति धारणा  ॥ ८.३३६ ॥  
  
अष्टापाद्यं तु शूद्रस्य  
स्तेये भवति किल्बिषम् ।  
षोडशैव तु वैश्यस्य  
द्वात्रिंशत् क्षत्रियस्य च  ॥ ८.३३७ ॥  
  
ब्राह्मणस्य चतुःषष्टिः  
पूर्णं वापि शतं भवेत् ।  
द्विगुणा वा चतुःषष्टिस्  
तद्दोषगुणविद् धि सः  ॥ ८.३३८ ॥  
  
वानस्पत्यं मूल-फलं  
दार्व् अग्न्य्-अर्थं तथैव च ।  
तृणं च गोभ्यो ग्रासार्थम्  
अस्तेयं मनुर् अब्रवीत्  ॥ ८.३३९ ॥  
  
यो ऽदत्तादायिनो हस्ताल्  
लिप्सेत ब्राह्मणो धनम् ।  
याजनाध्यापनेनाऽपि  
यथा स्तेनस् तथैव सः  ॥ ८.३४० ॥  
  
द्विजो ऽध्वगः क्षीण-वृत्तिर्  
द्वाव् इक्षू द्वे च मूलके ।  
आददानः परक्षेत्रान्  
न दण्डं दातुम् अर्हति  ॥ ८.३४१ ॥  
  
असंदितानां संदाता  
संदितानां च मोक्षकः ।  
दासाश्व-रथहर्ता च  
प्राप्तः स्याच् चोरकिल्बिषम्  ॥ ८.३४२ ॥  
  
अनेन विधिना राजा  
कुर्वाणः स्तेननिग्रहम् ।  
यशो ऽस्मिन् प्राप्नुयाल् लोके  
प्रेत्य चाऽनुत्तमं सुखम्  ॥ ८.३४३ ॥  
  
ऐन्द्रं स्थानम् अभिप्रेप्सुर्  
यशश् चाऽक्षयम् अव्ययम् ।  
नोपेक्षेत क्षणम् अपि  
राजा साहसिकं नरम्  ॥ ८.३४४ ॥  
  
वाग्दुष्टात् तस्कराच् चैव  
दण्डेनैव च हिंसतः ।  
साहसस्य नरः कर्ता  
विज्ञेयः पापकृत्तमः  ॥ ८.३४५ ॥  
  
साहसे वर्तमानं तु  
यो मर्षयति पार्थिवः ।  
स विनाशं व्रजत्य् आशु  
विद्वेषं चाऽधिगच्छति  ॥ ८.३४६ ॥  
  
न मित्रकारणाद् राजा  
विपुलाद् वा धनागमात् ।  
समुत्सृजेत् साहसिकान्  
सर्वभूतभयावहान्  ॥ ८.३४७ ॥  
  
शस्त्रं द्विजातिभिर् ग्राह्यं  
धर्मो यत्रोपरुध्यते ।  
द्विजातीनां च वर्णानां  
विप्लवे कालकारिते  ॥ ८.३४८ ॥  
  
आत्मनश् च परित्राणे  
दक्षिणानां च संगरे ।  
स्त्री-विप्राभ्युपपत्तौ च  
घ्नन् धर्मेण न दुष्यति  ॥ ८.३४९ ॥  
  
गुरुं वा बाल-वृद्धौ वा  
ब्राह्मणं वा बहु-श्रुतम् ।  
आततायिनम् आयान्तं  
हन्याद् एवाऽविचारयन्  ॥ ८.३५० ॥  
  
नाततायिवधे दोषो  
हन्तुर् भवति कश् चन ।  
प्रकाशं वाप्रकाशं वा  
मन्युस् तं मन्युम् ऋच्छति  ॥ ८.३५१ ॥  
  
परदाराभिमर्शेषु  
प्रवृत्तान् नॄन् महीपतिः ।  
उद्वेजनकरैर् दण्डैश्  
छिन्नयित्वा प्रवासयेत् [मेधातिथिपाठः - चिह्नयित्वा]  ॥ ८.३५२ ॥  
  
तत्-समुत्थो हि लोकस्य  
जायते वर्णसंकरः ।  
येन मूलहरो ऽधर्मः  
सर्वनाशाय कल्पते  ॥ ८.३५३ ॥  
  
परस्य पत्न्या पुरुषः  
संभाषां योजयन् रहः ।  
पूर्वम् आक्षारितो दोषैः  
प्राप्नुयात् पूर्वसाहसम्  ॥ ८.३५४ ॥  
  
यस् त्व् अनाक्षारितः पूर्वम्  
अभिभाषते कारणात् ।  
न दोषं प्राप्नुयात् किं चिन्  
न हि तस्य व्यतिक्रमः  ॥ ८.३५५ ॥  
  
परस्त्रियं यो ऽभिवदेत्  
तीर्थे ऽरण्ये वने ऽपि वा ।  
नदीनां वापि संभेदे  
स संग्रहणम् आप्नुयात्  ॥ ८.३५६ ॥  
  
उपचारक्रिया केलिः  
स्पर्शो भूषण-वाससाम् [मेधातिथिपाठः - उपकारक्रिया] ।  
सह खट्वासनं चैव  
सर्वं संग्रहणं स्मृतम्  ॥ ८.३५७ ॥  
  
स्त्रियं स्पृशेद् अदेशे यः  
स्पृष्टो वा मर्षयेत् तया ।  
परस्परस्याऽनुमते  
सर्वं संग्रहणं स्मृतम्  ॥ ८.३५८ ॥  
  
अब्राह्मणः संग्रहणे  
प्राणान्तं दण्डम् अर्हति ।  
चतुर्णाम् अपि वर्णानां  
दारा रक्ष्यतमाः सदा  ॥ ८.३५९ ॥  
  
भिक्षुका बन्दिनश् चैव  
दीक्षिताः कारवस् तथा ।  
संभाषनं सह स्त्रीभिः  
कुर्युर् अप्रतिवारिताः  ॥ ८.३६० ॥  
  
न संभाषां परस्त्रीभिः  
प्रतिषिद्धः समाचरेत् ।  
निषिद्धो भाषमाणस् तु  
सुवर्णं दण्डम् अर्हति  ॥ ८.३६१ ॥  
  
नैष चारणदारेषु  
विधिर् नात्मोपजीविषु ।  
सज्जयन्ति हि ते नारीर्  
निगूढाश् चारयन्ति च  ॥ ८.३६२ ॥  
  
किं चिद् एव तु दाप्यः स्यात्  
संभाषां ताभिर् आचरन् ।  
प्रैष्यासु चैकभक्तासु  
रहः प्रव्रजितासु च [मेधातिथिपाठः - प्रेष्यासु]  ॥ ८.३६३ ॥  
  
यो ऽकामां दूषयेत् कन्यां  
स सद्यो वधम् अर्हति ।  
स-कामां दूषयंस् तुल्यो  
न वधं प्राप्नुयान् नरः  ॥ ८.३६४ ॥  
  
कन्यां भजन्तीम् उत्कृष्टं  
न किं चिद् अपि दापयेत् ।  
जघन्यं सेवमानां तु  
संयतां वासयेद् गृहे  ॥ ८.३६५ ॥  
  
उत्तमां सेवमानस् तु  
जघन्यो वधम् अर्हति ।  
शुल्कं दद्यात् सेवमानः  
समाम् इच्छेत् पिता यदि  ॥ ८.३६६ ॥  
  
अभिषह्य तु यः कन्यां  
कुर्याद् दर्पेण मानवः ।  
तस्याशु कर्त्ये अङ्गुल्यौ  
दण्डं चाऽर्हति षट्शतम् [मेधातिथिपाठः - कर्त्या अङ्गुल्यो]  ॥ ८.३६७ ॥  
  
स-कामां दूषयंस् तुल्यो  
नाऽङ्गुलि-च्छेदम् आप्नुयात् ।  
द्विशतं तु दमं दाप्यः  
प्रसङ्गविनिवृत्तये  ॥ ८.३६८ ॥  
  
कन्यैव कन्यां या कुर्यात्  
तस्याः स्याद् द्विशतो दमः ।  
शुल्कं च द्विगुणं दद्याच्  
छिफाश् चैवाप्नुयाद् दश  ॥ ८.३६९ ॥  
  
या तु कन्यां प्रकुर्यात् स्त्री  
सा सद्यो मौण्ड्यम् अर्हति ।  
अङ्गुल्योर् एव वा छेदं  
खरेणोद्वहनं तथा  ॥ ८.३७० ॥  
  
भर्तारं लङ्घयेद् या तु  
स्त्री ज्ञाति-गुणदर्पिता ।  
तां श्वभिः खादयेद् राजा  
संस्थाने बहुसंस्थिते  ॥ ८.३७१ ॥  
  
पुमांसं दाहयेत् पापं  
शयने तप्त आयसे ।  
अभ्यादध्युश् च काष्ठानि  
तत्र दह्येत पापकृत्  ॥ ८.३७२ ॥  
  
संवत्सराभिशस्तस्य  
दुष्टस्य द्विगुणो दमः [मेधातिथिपाठः - संवत्सरे ऽभिशस्तस्य] ।  
व्रात्यया सह संवासे  
चाण्डाल्या तावद् एव तु  ॥ ८.३७३ ॥  
  
शूद्रो गुप्तम् अगुप्तं वा  
द्वैजातं वर्णम् आवसन् ।  
अगुप्तम् अङ्ग-सर्वस्वैर्  
गुप्तं सर्वेण हीयते [मेधातिथिपाठः - अङ्ग-सर्वस्वी]  ॥ ८.३७४ ॥  
  
वैश्यः सर्वस्व-दण्डः स्यात्  
संवत्सरनिरोधतः ।  
सहस्रं क्षत्रियो दण्ड्यो  
मौण्ड्यं मूत्रेण चाऽर्हति  ॥ ८.३७५ ॥  
  
ब्राह्मणीं यद्य् अगुप्तां तु  
गच्छेतां वैश्य-पार्थिवौ ।  
वैश्यं पञ्चशतं कुर्यात्  
क्षत्रियं तु सहस्रिणम्  ॥ ८.३७६ ॥  
  
उभाव् अपि तु ताव् एव  
ब्राह्मण्या गुप्तया सह ।  
विप्लुतौ शूद्रवद् दण्ड्यौ  
दग्धव्यौ वा कटाग्निना  ॥ ८.३७७ ॥  
सहस्रं ब्राह्मणो दण्ड्यो  
गुप्तां विप्रां बलाद् व्रजन् ।  
शतानि पञ्च दण्ड्यः स्याद्  
इच्छन्त्या सह संगतः  ॥ ८.३७८ ॥  
  
मौण्ड्यं प्राणान्तिकं दण्डो  
ब्राह्मणस्य विधीयते [मेधातिथिपाठः - प्राणान्तको][म्ऽस् चोम्  
रेफ़ेर्स् तो थे रेअदिन्ग् ओफ़् "प्राणान्तिक-"] ।  
इतरेषां तु वर्णानां  
दण्डः प्राणान्तिको भवेत् [मेधातिथिपाठः - प्राणान्तको]  ॥ ८.३७९ ॥  
  
न जातु ब्राह्मणं हन्यात्  
सर्वपापेष्व् अपि स्थितम् ।  
राष्ट्राद् एनं बहिः कुर्यात्  
समग्र-धनम् अक्षतम्  ॥ ८.३८० ॥  
  
न ब्राह्मणवधाद् भूयान्  
अधर्मो विद्यते भुवि ।  
तस्माद् अस्य वधं राजा  
मनसापि न चिन्तयेत्  ॥ ८.३८१ ॥  
  
वैश्यश् चेत् क्षत्रियां गुप्तां  
वैश्यां वा क्षत्रियो व्रजेत् ।  
यो ब्राह्मण्याम् अगुप्तायां  
ताव् उभौ दण्डम् अर्हतः  ॥ ८.३८२ ॥  
  
सहस्रं ब्राह्मणो दण्डं  
दाप्यो गुप्ते तु ते व्रजन् ।  
शूद्रायां क्षत्रिय-विशोः  
साहस्रो वै भवेद् दमः [मेधातिथिपाठः - शूद्राया]  ॥ ८.३८३ ॥  
  
क्षत्रियायाम् अगुप्तायां  
वैश्ये पञ्चशतं दमः ।  
मूत्रेण मौण्ड्यम् इच्छेत् तु  
क्षत्रियो दण्डम् एव वा [मेधातिथिपाठः - ऋच्छेत् तु]  ॥ ८.३८४ ॥  
  
अगुप्ते क्षत्रिया-वैश्ये  
शूद्रां वा ब्राह्मणो व्रजन् ।  
शतानि पञ्च दण्ड्यः स्यात्  
सहस्रं त्व् अन्त्यजस्त्रियम्  ॥ ८.३८५ ॥  
  
यस्य स्तेनः पुरे नाऽस्ति  
नाऽन्यस्त्रीगो न दुष्ट-वाक् ।  
न साहसिक-दण्डघ्नो  
स राजा शक्रलोकभाक्  ॥ ८.३८६ ॥  
  
एतेषां निग्रहो राज्ञः  
पञ्चानां विषये स्वके ।  
सांराज्यकृत् सजात्येषु  
लोके चैव यशस्करः  ॥ ८.३८७ ॥  
  
ऋत्विजं यस् त्यजेद् याज्यो  
याज्यं च र्त्विक् त्यजेद् यदि ।  
शक्तं कर्मण्य् अदुष्टं च  
तयोर् दण्डः शतं शतम्  ॥ ८.३८८ ॥  
  
न माता न पिता न स्त्री  
न पुत्रस् त्यागम् अर्हति ।  
त्यजन्न् अपतितान् एतान्  
राज्ञा दण्ड्यः शतानि षट्  ॥ ८.३८९ ॥  
  
आश्रमेषु द्विजातीनां  
कार्ये विवदतां मिथः ।  
न विब्रूयान् नृपो धर्मं  
चिकीर्षन् हितम् आत्मनः  ॥ ८.३९० ॥  
  
यथार्हम् एतान् अभ्यर्च्य  
ब्राह्मणैः सह पार्थिवः ।  
सान्त्वेन प्रशमय्यादौ  
स्वधर्मं प्रतिपादयेत्  ॥ ८.३९१ ॥  
  
प्रतिवेश्यानुवेश्यौ च  
कल्याणे विंशतिद्विजे ।  
अर्हाव् अभोजयन् विप्रो  
दण्डम् अर्हति माषकम्  ॥ ८.३९२ ॥  
  
श्रोत्रियः श्रोत्रियं साधुं  
भूतिकृत्येष्व् अभोजयन् ।  
तद्-अन्नं द्विगुणं दाप्यो  
हिरण्यं चैव माषकम् [मेधातिथिपाठः - हैरण्यं]  ॥ ८.३९३ ॥  
  
अन्धो जडः पीठसर्पी  
सप्तत्या स्थविरश् च यः ।  
श्रोत्रियेषूपकुर्वंश् च  
न दाप्याः केन चित् करम्  ॥ ८.३९४ ॥  
  
श्रोत्रियं व्याधितार्तौ च  
बाल-वृद्धाव् अकिंचनम् ।  
महाकुलीनम् आर्यं च  
राजा संपूजयेत् सदा  ॥ ८.३९५ ॥  
  
शाल्मलीफलके श्लक्ष्णे  
नेनिज्यान् नेजकः शनैः ।  
न च वासांसि वासोभिर्  
निर्हरेन् न च वासयेत्  ॥ ८.३९६ ॥  
  
तन्तुवायो दशपलं  
दद्याद् एकपलाधिकम् ।  
अतो ऽन्यथा वर्तमानो  
दाप्यो द्वादशकं दमम्  ॥ ८.३९७ ॥  
  
शुल्कस्थानेषु कुशलाः  
सर्वपण्य-विचक्षणाः ।  
कुर्युर् अर्घं यथापण्यं  
ततो विंशं नृपो हरेत्  ॥ ८.३९८ ॥  
  
राज्ञः प्रख्यातभाण्डानि  
प्रतिषिद्धानि यानि च ।  
ताणि निर्हरतो लोभात्  
सर्वहारं हरेन् नृपः  ॥ ८.३९९ ॥  
  
शुल्कस्थानं परिहरन्न्  
अकाले क्रय-विक्रयी ।  
मिथ्यावादी च संख्याने  
दाप्यो ऽष्टगुणम् अत्ययम्  ॥ ८.४०० ॥  
  
आगमं निर्गमं स्थानं  
तथा वृद्धि-क्षयाव् उभौ ।  
विचार्य सर्वपण्यानां  
कारयेत् क्रय-विक्रयौ  ॥ ८.४०१ ॥  
  
पञ्चरात्रे पञ्चरात्रे  
पक्षे पक्षे ऽथ वा गते ।  
कुर्वीत चैषां प्रत्यक्षम्  
अर्घसंस्थापनं नृपः  ॥ ८.४०२ ॥  
  
तुलामानं प्रतीमानं  
सर्वं च स्यात् सुलक्षितम् ।  
षट्सु षट्सु च मासेषु  
पुनर् एव परीक्षयेत्  ॥ ८.४०३ ॥  
  
पणं यानं तरे दाप्यं  
पौरुषो ऽर्धपणं तरे ।  
पादं पशुश् च योषिच् च  
पादार्धं रिक्तकः पुमान् [मेधातिथिपाठः - पादे]  ॥ ८.४०४ ॥  
  
भाण्डपूर्णानि यानानि  
तार्यं दाप्यानि सारतः ।  
रिक्तभाण्डानि यत् किं चित्  
पुमांसश् चाऽपरिच्छदाः  ॥ ८.४०५ ॥  
  
दीर्घाध्वनि यथादेशं  
यथाकालं तरो भवेत् ।  
नदीतीरेषु तद् विद्यात्  
समुद्रे नाऽस्ति लक्षणम्  ॥ ८.४०६ ॥  
  
गर्भिणी तु द्विमासादिस्  
तथा प्रव्रजितो मुनिः ।  
ब्राह्मणा लिङ्गिनश् चैव  
न दाप्यास् तारिकं तरे  ॥ ८.४०७ ॥  
  
यन् नावि किं चिद् दाशानां  
विशीर्येताऽपराधतः ।  
तद् दाशैर् एव दातव्यं  
समागम्य स्वतो ऽंशतः  ॥ ८.४०८ ॥  
  
एष नौयायिनाम् उक्तो  
व्यवहारस्य निर्णयः ।  
दाशापराधतस् तोये  
दैविके नाऽस्ति निग्रहः  ॥ ८.४०९ ॥  
  
वाणिज्यं कारयेद् वैश्यं  
कुसीदं कृषिम् एव च ।  
पशूनां रक्षणं चैव  
दास्यं शूद्रं द्विजन्मनाम्  ॥ ८.४१० ॥  
  
क्षत्रियं चैव वैश्यं च  
ब्राह्मणो वृत्तिकर्शितौ ।  
बिभृयाद् आनृशंस्येन  
स्वानि कर्माणि कारयेत्  ॥ ८.४११ ॥  
  
दास्यं तु कारयंल् लोभाद्  
ब्राह्मणः संस्कृतान् द्विजान् ।  
अनिच्छतः प्राभवत्याद्  
राज्ञा दण्ड्यः शतानि षट्  ॥ ८.४१२ ॥  
  
शूद्रं तु कारयेद् दास्यं  
क्रीतम् अक्रीतम् एव वा ।  
दास्यायैव हि सृष्टो ऽसौ  
ब्राह्मणस्य स्वयंभुवा  ॥ ८.४१३ ॥  
  
न स्वामिना निसृष्टो ऽपि  
शूद्रो दास्याद् विमुच्यते ।  
निसर्गजं हि तत् तस्य  
कस् तस्मात् तद् अपोहति  ॥ ८.४१४ ॥  
  
ध्वजाहृतो भक्तदासो  
गृहजः क्रीत-दत्त्रिमौ ।  
पैत्रिको दण्डदासश् च  
सप्तैते दासयोनयः  ॥ ८.४१५ ॥  
  
भार्या पुत्रश् च दासश् च  
त्रय एवाऽधनाः स्मृताः ।  
यत् ते समधिगच्छन्ति  
यस्य ते तस्य तद् धनम्  ॥ ८.४१६ ॥  
  
विस्रब्धं ब्राह्मणः शूद्राद्  
द्रव्योपादानम् आचरेत् ।  
न हि तस्याऽस्ति किं चित् स्वं  
भर्तृहार्य-धनो हि सः  ॥ ८.४१७ ॥  
  
वैश्य-शूद्रौ प्रयत्नेन  
स्वानि कर्माणि कारयेत् ।  
तौ हि च्युतौ स्वकर्मभ्यः  
क्षोभयेताम् इदं जगत्  ॥ ८.४१८ ॥  
  
अहन्य् अहन्य् अवेक्षेत  
कर्मान्तान् वाहनानि च ।  
आय-व्ययौ च नियताव्  
आकरान् कोशम् एव च  ॥ ८.४१९ ॥  
  
एवं सर्वान् इमान् राजा  
व्यवहारान् समापयन् ।  
व्यपोह्य किल्बिषं सर्वं  
प्राप्नोति परमां गतिम्  ॥ ८.४२० ॥  

## ०९
पुरुषस्य स्त्रियाश् चैव  
धर्मे वर्त्मनि तिष्ठतोः [मेधातिथिपाठः - धर्म्ये] ।  
संयोगे विप्रयोगे च  
धर्मान् वक्ष्यामि शाश्वतान्  ॥ ९.१ ॥  
  
अस्वतन्त्राः स्त्रियः कार्याः  
पुरुषैः स्वैर् दिवा-निशम् ।  
विषयेषु च सज्जन्त्यः  
संस्थाप्या आत्मनो वशे  ॥ ९.२ ॥  
  
पिता रक्षति कौमारे  
भर्ता रक्षति यौवने ।  
रक्षन्ति स्थविरे पुत्रा  
न स्त्री स्वातन्त्र्यम् अर्हति  ॥ ९.३ ॥  
  
काले ऽदाता पिता वाच्यो  
वाच्यश् चाऽनुपयन् पतिः ।  
मृते भर्तरि पुत्रस् तु  
वाच्यो मातुर् अरक्षिता  ॥ ९.४ ॥  
  
सूक्ष्मेभ्यो ऽपि प्रसङ्गेभ्यः  
स्त्रियो रक्ष्या विशेषतः [मेधातिथिपाठः - स्त्रिया] ।  
द्वयोर् हि कुलयोः शोकम्  
आवहेयुर् अरक्षिताः  ॥ ९.५ ॥  
  
इमं हि सर्ववर्णानां  
पश्यन्तो धर्मम् उत्तमम् ।  
यतन्ते रक्षितुं भार्यां  
भर्तारो दुर्बला अपि  ॥ ९.६ ॥  
  
स्वां प्रसूतिं चरित्रं च  
कुलम् आत्मानम् एव च ।  
स्वं च धर्मं प्रयत्नेन  
जायां रक्षन् हि रक्षति  ॥ ९.७ ॥  
  
पतिर् भार्यां संप्रविश्य  
गर्भो भूत्वेह जायते ।  
जायायास् तद् धि जायात्वं  
यद् अस्यां जायते पुनः  ॥ ९.८ ॥  
  
यादृशं भजते हि स्त्री  
सुतं सूते तथाविधम् ।  
तस्मात् प्रजाविशुद्ध्य्-अर्थं  
स्त्रियं रक्षेत् प्रयत्नतः  ॥ ९.९ ॥  
  
न कश् चिद् योषितः शक्तः  
प्रसह्य परिरक्षितुम् ।  
एतैर् उपाययोगैस् तु  
शक्यास् ताः परिरक्षितुम्  ॥ ९.१० ॥  
  
अर्थस्य संग्रहे चैनां  
व्यये चैव नियोजयेत् ।  
शौचे धर्मे ऽन्नपक्त्यां च  
पारिणाह्यस्य वेक्षणे  ॥ ९.११ ॥  
  
अरक्षिता गृहे रुद्धाः  
पुरुषैर् आप्तकारिभिः ।  
आत्मानम् आत्मना यास् तु  
रक्षेयुस् ताः सुरक्षिताः  ॥ ९.१२ ॥  
  
पानं दुर्जनसंसर्गः  
पत्या च विरहो ऽटनम् ।  
स्वप्नो ऽन्यगेहवासश् च  
नारीसंदूषणानि षट्  ॥ ९.१३ ॥  

नैता रूपं परीक्षन्ते  
नासां वयसि संस्थितिः ।  
सुरूपं वा विरूपं वा  
पुमान् इत्य् एव भुञ्जते  ॥ ९.१४ ॥  
  
पौंश्चल्याच् चलचित्ताच् च  
नैस्नेह्याच् च स्वभावतः [मेधातिथिपाठः - नैःस्नेह्याच्] ।  
रक्षिता यत्नतो ऽपीह  
भर्तृष्व् एता विकुर्वते  ॥ ९.१५ ॥  
  
एवं स्वभावं ज्ञात्वासां  
प्रजापतिनिसर्गजम् ।  
परमं यत्नम् आतिष्ठेत्  
पुरुषो रक्षणं प्रति  ॥ ९.१६ ॥  
  
शय्यासनम् अलङ्कारं  
कामं क्रोधम् अनार्जवम् म्:अनार्यताम्] ।  
द्रोहभावं कुचर्यां च  
स्त्रीभ्यो मनुर् अकल्पयत् [मेधातिथिपाठः - द्रोग्धृभावं]  ॥ ९.१७ ॥  
  
नाऽस्ति स्त्रीणां क्रिया मन्त्रैर्  
इति धर्मे व्यवस्थितिः ।  
निर्-इन्द्रिया ह्य् अमन्त्राश् च  
स्त्रीभ्यो ऽनृतम् इति स्थितिः [मेधातिथिपाठः - स्त्रियो]  ॥ ९.१८ ॥  
  
तथा च श्रुतयो बह्व्यो  
निगीता निगमेष्व् अपि ।  
स्वालक्षण्यपरीक्षार्थं  
तासां शृणुत निष्कृतीः  ॥ ९.१९ ॥  
  
यन् मे माता प्रलुलुभे  
विचरन्त्य् अपतिव्रता ।  
तन् मे रेतः पिता वृङ्क्ताम्  
इत्य् अस्यैतन् निदर्शनम्  ॥ ९.२० ॥  
  
ध्यायत्य् अनिष्टं यत् किं चित्  
पाणिग्राहस्य चेतसा ।  
तस्यैष व्यभिचारस्य  
निह्नवः सम्यग् उच्यते  ॥ ९.२१ ॥  
  
यादृग्-गुणेन भर्त्रा स्त्री  
संयुज्येत यथाविधि ।  
तादृग्-गुणा सा भवति  
समुद्रेणेव निम्नगा  ॥ ९.२२ ॥  
  
अक्षमाला वसिष्ठेन  
संयुक्ताधमयोनिजा ।  
शारङ्गी मन्दपालेन  
जगामाऽभ्यर्हणीयताम्  ॥ ९.२३ ॥  
  
एताश् चाऽन्याश् च लोके ऽस्मिन्न्  
अपकृष्टप्रसूतयः [मेधातिथिपाठः - अवकृष्टप्रसूतयः] ।  
उत्कर्षं योषितः प्राप्ताः  
स्वैः स्वैर् भर्तृगुणैः शुभैः  ॥ ९.२४ ॥  

एषोदिता लोकयात्रा  
नित्यं स्त्री-पुंसयोः शुभा ।  
प्रेत्येह च सुखोदर्कान्  
प्रजाधर्मान् निबोधत  ॥ ९.२५ ॥  
  
प्रजनार्थं महा-भागाः  
पूजार्हा गृहदीप्तयः ।  
स्त्रियः श्रियश् च गेहेषु  
न विशेषो ऽस्ति कश् चन  ॥ ९.२६ ॥  
  
उत्पादनम् अपत्यस्य  
जातस्य परिपालनम् ।  
प्रत्यहं लोकयात्रायाः  
प्रत्यक्षं स्त्री निबन्धनम् [मेधातिथिपाठः - प्रत्यर्थं]  ॥ ९.२७ ॥  
  
अपत्यं धर्मकार्याणि  
शुश्रूषा रतिर् उत्तमा ।  
दाराधीनस् तथा स्वर्गः  
पितॄणाम् आत्मनश् च ह  ॥ ९.२८ ॥  
  
पतिं या नाऽभिचरति  
मनो-वाग्-देहसंयता ।  
सा भर्तृलोकान् आप्नोति  
सद्भिः साध्वीति चोच्यते  ॥ ९.२९ ॥  
  
व्यभिचारात् तु भर्तुः स्त्री  
लोके प्राप्नोति निन्द्यताम् ।  
सृगालयोनिं चाप्नोति  
पापरोगैश् च पीड्यते [मेधातिथिपाठः - शृगालयोनिं]  ॥ ९.३० ॥  

पुत्रं प्रत्युदितं सद्भिः  
पूर्वजैश् च महर्षिभिः ।  
विश्वजन्यम् इमं पुण्यम्  
उपन्यासं निबोधत  ॥ ९.३१ ॥  
  
भर्तरि पुत्रं विजानन्ति  
श्रुतिद्वैधं तु कर्तरि [मेधातिथिपाठः - भर्तुः] ।  
आहुर् उत्पादकं के चिद्  
अपरे क्षेत्रिणं विदुः  ॥ ९.३२ ॥  
  
क्षेत्रभूता स्मृता नारी  
बीजभूतः स्मृतः पुमान् ।  
क्षेत्र-बीजसमायोगात्  
संभवः सर्वदेहिनाम्  ॥ ९.३३ ॥  
  
विशिष्टं कुत्र चिद् बीजं  
स्त्रीयोनिस् त्व् एव कुत्र चित् ।  
उभयं तु समं यत्र  
सा प्रसूतिः प्रशस्यते  ॥ ९.३४ ॥  
  
बीजस्य चैव योन्याश् च  
बीजम् उत्कृष्टम् उच्यते ।  
सर्वभूतप्रसूतिर् हि  
बीजलक्षणलक्षिता  ॥ ९.३५ ॥  
  
यादृशं तूप्यते बीजं  
क्षेत्रे कालोपपादिते ।  
तादृग् रोहति तत् तस्मिन्  
बीजं स्वैर् व्यञ्जितं गुणैः  ॥ ९.३६ ॥  
  
इयं भूमिर् हि भूतानां  
शाश्वती योनिर् उच्यते ।  
न च योनिगुणान् कांश् चिद्  
बीजं पुष्यति पुष्टिषु  ॥ ९.३७ ॥  
  
भूमाव् अप्य् एककेदारे  
कालोप्तानि कृषीवलैः ।  
नानारूपाणि जायन्ते  
बीजानीह स्वभावतः  ॥ ९.३८ ॥  
  
व्रीहयः शालयो मुद्गास्  
तिला माषास् तथा यवाः ।  
यथाबीजं प्ररोहन्ति  
लशुनानीक्षवस् तथा  ॥ ९.३९ ॥  
  
अन्यद् उप्तं जातम् अन्यद्  
इत्य् एतन् नोपपद्यते ।  
उप्यते यद् धि यद् बीजं  
तत् तद् एव प्ररोहति  ॥ ९.४० ॥  
  
तत् प्राज्ञेन विनीतेन  
ज्ञान-विज्ञानवेदिना ।  
आयुष्कामेन वप्तव्यं  
न जातु परयोषिति  ॥ ९.४१ ॥  
  
अत्र गाथा वायुगीताः  
कीर्तयन्ति पुराविदः ।  
यथा बीजं न वप्तव्यं  
पुंसा परपरिग्रहे  ॥ ९.४२ ॥  
  
नश्यतीषुर् यथा विद्धः  
खे विद्धम् अनुविध्यतः ।  
तथा नश्यति वै क्षिप्रं  
बीजं परपरिग्रहे [मेधातिथिपाठः - क्षिप्तं]  ॥ ९.४३ ॥  
  
पृथोर् अपीमां पृथिवीं  
भार्यां पूर्वविदो विदुः ।  
स्थाणु-च्छेदस्य केदारम्  
आहुः शाल्यवतो मृगम्  ॥ ९.४४ ॥  
  
एतावान् एव पुरुषो  
यज् जायात्मा प्रजेति ह ।  
विप्राः प्राहुस् तथा चैतद्  
यो भर्ता सा स्मृताङ्गना  ॥ ९.४५ ॥  
  
न निष्क्रय-विसर्गाभ्यां  
भर्तुर् भार्या विमुच्यते ।  
एवं धर्मं विजानीमः  
प्राक् प्रजापतिनिर्मितम्  ॥ ९.४६ ॥  
  
सकृद् अंशो निपतति  
सकृत् कन्या प्रदीयते ।  
सकृद् आह ददानीति त्रीण्य्  
एतानि सतां सकृत् [मेधातिथिपाठः - ददामीति]  ॥ ९.४७ ॥  
  
यथा गो-ऽश्वोष्ट्र-दासीषु  
महिष्य् अजाविकासु च ।  
नोत्पादकः प्रजाभागी  
तथैवाऽन्याङ्गनास्व् अपि  ॥ ९.४८ ॥  
  
ये ऽक्षेत्रिणो बीजवन्तः  
परक्षेत्रप्रवापिणः ।  
ते वै सस्यस्य जातस्य  
न लभन्ते फलं क्व चित्  ॥ ९.४९ ॥  
  
यद् अन्यगोषु वृषभो  
वत्सानां जनयेच् छतम् ।  
गोमिनाम् एव ते वत्सा  
मोघं स्कन्दितम् आर्षभम्  ॥ ९.५० ॥  
  
तथैवाऽक्षेत्रिणो बीजं  
परक्षेत्रप्रवापिणः ।  
कुर्वन्ति क्षेत्रिणाम् अर्थं  
न बीजी लभते फलम्  ॥ ९.५१ ॥  
  
फलं त्व् अनभिसंधाय  
क्षेत्रिणां बीजिनां तथा ।  
प्रत्यक्षं क्षेत्रिणाम् अर्थो  
बीजाद् योनिर् गलीयसी [मेधातिथिपाठः - बरीयसी]  ॥ ९.५२ ॥  
  
क्रियाभ्युपगमात् त्व् एतद्  
बीजार्थं यत् प्रदीयते ।  
तस्येह भागिनौ दृष्टौ  
बीजी क्षेत्रिक एव च  ॥ ९.५३ ॥  
  
ओघ-वाताहृतं बीजं  
यस्य क्षेत्रे प्ररोहति ।  
क्षेत्रिकस्यैव तद् बीजं  
न वप्ता लभते फलम् [मेधातिथिपाठः - न बीजी लभते फलम्]  ॥ ९.५४ ॥  
  
एष धर्मो गवाश्वस्य  
दास्य्-उष्ट्राजाविकस्य च ।  
विहंग-महिषीणां च  
विज्ञेयः प्रसवं प्रति  ॥ ९.५५ ॥  

एतद् वः सारफल्गुत्वं  
बीज-योन्योः प्रकीर्तितम् ।  
अतः परं प्रवक्ष्यामि  
योषितां धर्मम् आपदि  ॥ ९.५६ ॥  
  
भ्रातुर् ज्येष्ठस्य भार्या या  
गुरुपत्न्य् अनुजस्य सा ।  
यवीयसस् तु या भार्या  
स्नुषा ज्येष्ठस्य सा स्मृता  ॥ ९.५७ ॥  
  
ज्येष्ठो यवीयसो भार्यां  
यवीयान् वाग्रजस्त्रियम् ।  
पतितौ भवतो गत्वा  
नियुक्ताव् अप्य् अनापदि  ॥ ९.५८ ॥  
  
देवराद् वा सपिण्डाद् वा  
स्त्रिया सम्यङ् नियुक्तया ।  
प्रजेप्सिताआधिगन्तव्या  
संतानस्य परिक्षये  ॥ ९.५९ ॥  
  
विधवायां नियुक्तस् तु  
घृताक्तो वाग्यतो निशि ।  
एकम् उत्पादयेत् पुत्रं  
न द्वितीयं कथं चन  ॥ ९.६० ॥  
  
द्वितीयम् एके प्रजनं  
मन्यन्ते स्त्रीषु तद्विदः ।  
अनिर्वृतं नियोगार्थं  
पश्यन्तो धर्मतस् तयोः [मेधातिथिपाठः - अ-निर्वृत्तं]  ॥ ९.६१ ॥  
  
विधवायां नियोगार्थे  
निर्वृत्ते तु यथाविधि [मेधातिथिपाठः - निवृत्ते] ।  
गुरुवच् च स्नुषावच् च  
वर्तेयातां परस्परम्  ॥ ९.६२ ॥  
  
नियुक्तौ यौ विधिं हित्वा  
वर्तेयातां तु कामतः ।  
ताव् उभौ पतितौ स्यातां  
स्नुषाग-गुरुतल्पगौ  ॥ ९.६३ ॥  
  
नाऽन्यस्मिन् विधवा नारी  
नियोक्तव्या द्विजातिभिः ।  
अन्यस्मिन् हि नियुञ्जाना  
धर्मं हन्युः सनातनम्  ॥ ९.६४ ॥  
  
नोद्वाहिकेषु मन्त्रेषु  
नियोगः कीर्त्यते क्व चित् ।  
न विवाहविधाव् उक्तं  
विधवावेदनं पुनः  ॥ ९.६५ ॥  
  
अयं द्विजैर् हि विद्वद्भिः  
पशुधर्मो विगर्हितः ।  
मनुष्याणाम् अपि प्रोक्तो  
वेने राज्यं प्रशासति  ॥ ९.६६ ॥  
  
स महीम् अखिलां भुञ्जन्  
राजर्षिप्रवरः पुरा ।  
वर्णानां संकरं चक्रे  
कामोपहत-चेतनः  ॥ ९.६७ ॥  
  
ततः प्रभृति यो मोहात्  
प्रमीत-पतिकां स्त्रियम् ।  
नियोजयत्य् अपत्यार्थं  
तं विगर्हन्ति साधवः  ॥ ९.६८ ॥  
  
यस्या म्रियेत कन्याया  
वाचा सत्ये कृते पतिः ।  
ताम् अनेन विधानेन  
निजो विन्देत देवरः  ॥ ९.६९ ॥  
  
यथाविध्य् अधिगम्यैनां  
शुक्ल-वस्त्रां शुचि-व्रताम् ।  
मिथो भजेता८ प्रसवात्  
सकृत्-सकृद् ऋताव्-ऋतौ  ॥ ९.७० ॥  

न दत्त्वा कस्य चित् कन्यां  
पुनर् दद्याद् विचक्षणः ।  
दत्त्वा पुनः प्रयच्छन् हि  
प्राप्नोति पुरुषानृतम्  ॥ ९.७१ ॥  
  
विधिवत् प्रतिगृह्याऽपि  
त्यजेत् कन्यां विगर्हिताम् ।  
व्याधितां विप्रदुष्टां वा  
छद्मना चोपपादिताम्  ॥ ९.७२ ॥  
  
यस् तु दोषवतीं कन्याम्  
अनाख्यायोपपादयेत् ।  
तस्य तद् वितथं कुर्यात्  
कन्यादातुर् दुरात्मनः  ॥ ९.७३ ॥  

विधाय वृत्तिं भार्यायाः  
प्रवसेत् कार्यवान् नरः ।  
अवृत्तिकर्शिता हि स्त्री  
प्रदुष्येत् स्थितिमत्य् अपि  ॥ ९.७४ ॥  
  
विधाय प्रोषिते वृत्तिं  
जीवेन् नियमम् आस्थिता ।  
प्रोषिते त्व् अविधायैव  
जीवेच् छिल्पैर् अगर्हितैः  ॥ ९.७५ ॥  
  
प्रोषितो धर्मकार्यार्थं  
प्रतीक्ष्यो ऽष्टौ नरः समाः ।  
विद्यार्थं षड् यशो-ऽर्थं वा  
कामार्थं त्रींस् तु वत्सरान्  ॥ ९.७६ ॥  
  
  
संवत्सरं प्रतीक्षेत  
द्विषन्तीं योषितं पतिः [मेधातिथिपाठः - द्विषाणां] ।  
ऊर्ध्वं संवत्सरात् त्व् एनां  
दायं हृत्वा न संवसेत्  ॥ ९.७७ ॥  
  
अतिक्रामेत् प्रमत्तं या  
मत्तं रोगार्तम् एव वा ।  
सा त्रीन् मासान् परित्याज्या  
विभूषण-परिच्छदा  ॥ ९.७८ ॥  
  
उन्मत्तं पतितं क्लीबम्  
अबीजं पापरोगिणम् ।  
न त्यागो ऽस्ति द्विषन्त्याश् च  
न च दायापवर्तनम्  ॥ ९.७९ ॥  
  
मद्यपासाधुवृत्ता च  
प्रतिकूला च या भवेत् [मेधातिथिपाठः - मद्यपासत्यवृत्ता] ।  
व्याधिता वाधिवेत्तव्या  
हिंस्रार्थघ्नी च सर्वदा  ॥ ९.८० ॥  
  
वन्ध्याष्टमे ऽधिवेद्या-ऽअब्दे  
दशमे तु मृत-प्रजा ।  
एकादशे स्त्रीजननी  
सद्यस् त्व् अप्रियवादिनी  ॥ ९.८१ ॥  
  
या रोगिणी स्यात् तु हिता  
संपन्ना चैव शीलतः ।  
सानुज्ञाप्याऽधिवेत्तव्या  
नाऽवमान्या च कर्हि चित्  ॥ ९.८२ ॥  
  
अधिविन्ना तु या नारी  
निर्गच्छेद् रुषिता गृहात् ।  
सा सद्यः संनिरोद्धव्या  
त्याज्या वा कुलसंनिधौ  ॥ ९.८३ ॥  
  
प्रतिषिद्धापि चेद् या तु  
मद्यम् अभ्युदयेष्व् अपि [ मेधातिथिपाठः - प्रतिषेधे पिबेद् या तु] ।  
प्रेक्षा-समाजं गच्छेद् वा  
सा दण्ड्या कृष्णलानि षट्  ॥ ९.८४ ॥  
  
  
  
यदि स्वाश् चाऽपराश् चैव  
विन्देरन् योषितो द्विजाः ।  
तासां वर्णक्रमेण स्याज्  
ज्येष्ठ्यं पूजा च वेश्म च  ॥ ९.८५ ॥  
  
भर्तुः शरीरशुश्रूषां  
धर्मकार्यं च नैत्यकम् ।  
स्वा चैव कुर्यात् सर्वेषां  
नाऽस्वजातिः कथं चन [मेधातिथिपाठः - स्वा स्वैव]  ॥ ९.८६ ॥  
  
यस् तु तत् कारयेन् मोहात्  
स-जात्या स्थितयान्यया ।  
यथा ब्राह्मणचाण्डालः  
पूर्वदृष्टस् तथैव सः  ॥ ९.८७ ॥  
  
  
  
उत्कृष्टायाऽभिरूपाय  
वराय सदृशाय च ।  
अप्राप्ताम् अपि तां तस्मै  
कन्यां दद्याद् यथाविधि  ॥ ९.८८ ॥  
  
कामम् आ मरणात् तिष्ठेद्  
गृहे कन्या र्तुमत्य् अपि ।  
न चैवैनां प्रयच्चेत् तु  
गुण-हीनाय कर्हि चित्  ॥ ९.८९ ॥  
  
त्रीणि वर्षाण्य् उदीक्षेत  
कुमार्य् ऋतुमती सती ।  
ऊर्ध्वं तु कालाद् एतस्माद्  
विन्देत सदृशं पतिम्  ॥ ९.९० ॥  
  
अदीयमाना भर्तारम्  
अधिगच्छेद् यदि स्वयम् ।  
नैनः किं चिद् अवाप्नोति  
न च यं साधिगच्छति  ॥ ९.९१ ॥  
  
अलङ्कारं नाददीत  
पित्र्यं कन्या स्वयंवरा ।  
मातृकं भ्रातृदत्तं वा  
स्तेना स्याद् यदि तं हरेत्  ॥ ९.९२ ॥  
  
पित्रे न दद्याच् छुल्कं तु  
कन्याम् ऋतुमतीं हरन् ।  
स च स्वाम्याद् अतिक्रामेद्  
ऋतूनां प्रतिरोधनात्  ॥ ९.९३ ॥  
  
त्रिंशद्वर्षो वहेत् कन्यां  
हृद्यां द्वादशवार्षिकीम् ।  
त्र्यष्टवर्षो ऽष्टवर्षां वा  
धर्मे सीदति सत्वरः  ॥ ९.९४ ॥  
  
देवदत्तां पतिर् भार्यां  
विन्दते नेच्छयात्मनः ।  
तां साध्वीं बिभृयान् नित्यं  
देवानां प्रियम् आचरन्  ॥ ९.९५ ॥  
  
प्रजनार्थं स्त्रियः सृष्टाः  
संतानार्थं च मानवः ।  
तस्मात् साधारणो धर्मः  
श्रुतौ पत्न्या सहोदितः  ॥ ९.९६ ॥  
  
कन्यायां दत्त-शुल्कायां  
म्रियेत यदि शुल्कदः ।  
देवराय प्रदातव्या  
यदि कन्यानुमन्यते  ॥ ९.९७ ॥  
  
आददीत न शूद्रो ऽपि  
शुल्कं दुहितरं ददन् ।  
शुल्कं हि गृह्णन् कुरुते  
छन्नं दुहितृविक्रयम्  ॥ ९.९८ ॥  
  
एतत् तु न परे चक्रुर्  
नाऽपरे जातु साधवः ।  
यद् अन्यस्य प्रतिज्ञाय  
पुनर् अन्यस्य दीयते  ॥ ९.९९ ॥  
  
नाऽनुशुश्रुम जात्व् एतत्  
पूर्वेष्व् अपि हि जन्मसु ।  
शुल्क-संज्ञेन मूल्येन  
छन्नं दुहितृविक्रयम्  ॥ ९.१०० ॥  
  
अन्योन्यस्याऽव्यभिचारो  
भवेद् आ-मरणान्तिकः ।  
एष धर्मः समासेन  
ज्ञेयः स्त्री-पुंसयोः परः  ॥ ९.१०१ ॥  
  
तथा नित्यं यतेयातां  
स्त्री-पुंसौ तु कृत-क्रियौ ।  
यथा नाभिचरेतां तौ  
वियुक्ताव् इतरेतरम् [मेधातिथिपाठः - नाऽतिचरेतां]  ॥ ९.१०२ ॥  
  
एष स्त्री-पुंसयोर् उक्तो  
धर्मो वो रतिसंहितः ।  
आपद्य् अपत्यप्राप्तिश् च  
दायधर्मं निबोधत  ॥ ९.१०३ ॥  
  
  
  
ऊर्ध्वं पितुश् च मातुश् च  
समेत्य भ्रातरः समम् ।  
भजेरन् पैतृकं रिक्थम्  
अनीशास् ते हि जीवतोः  ॥ ९.१०४ ॥  
  
ज्येष्ठ एव तु गृह्णीयात्  
पित्र्यं धनम् अशेषतः ।  
शेषास् तम् उपजीवेयुर्  
यथैव पितरं तथा  ॥ ९.१०५ ॥  
  
ज्येष्ठेन जातमात्रेण  
पुत्री भवति मानवः ।  
पितॄणाम् अनृणश् चैव  
स तस्मात् सर्वम् अर्हति  ॥ ९.१०६ ॥  
यस्मिन्न् ऋणं संनयति  
येन चाऽनन्त्यम् अश्नुते ।  
स एव धर्मजः पुत्रः  
कामजान् इतरान् विदुः  ॥ ९.१०७ ॥  
  
पितेव पालयेत् पूत्रान्  
ज्येष्ठो भ्रातॄण् यवीयसः ।  
पुत्रवच् चाऽपि वर्तेरन्  
ज्येष्ठे भ्रातरि धर्मतः  ॥ ९.१०८ ॥  
  
ज्येष्ठः कुलं वर्धयति  
विनाशयति वा पुनः ।  
ज्येष्ठः पूज्यतमो लोके  
ज्येष्ठः सद्भिर् अगर्हितः  ॥ ९.१०९ ॥  
  
यो ज्येष्ठो ज्येष्ठ-वृत्तिः स्यान्  
मातेव स पितेव सः ।  
अज्येष्ठवृत्तिर् यस् तु स्यात्  
स संपूज्यस् तु बन्धुवत्  ॥ ९.११० ॥  
  
एवं सह वसेयुर् वा  
पृथग् वा धर्मकाम्यया ।  
पृथग् विवर्धते धर्मस्  
तस्माद् धर्म्या पृथक्क्रिया  ॥ ९.१११ ॥  
  
ज्येष्ठस्य विंश उद्धारः  
सर्वद्रव्याच् च यद् वरम् ।  
ततो ऽर्धं मध्यमस्य  
स्यात् तुरीयं तु यवीयसः  ॥ ९.११२ ॥  
  
ज्येष्ठश् चैव कनिष्ठश् च  
संहरेतां यथोदितम् ।  
ये ऽन्ये ज्येष्ठ-कनिष्ठाभ्यां  
तेषां स्यान् मध्यमं धनम्  ॥ ९.११३ ॥  
  
सर्वेषां धनजातानाम्  
आददीताऽग्र्यम् अग्रजः ।  
यच् च सातिशयं किं चिद्  
दशतश् चाप्नुयाद् वरम्  ॥ ९.११४ ॥  
  
उद्धारो न दशस्व् अस्ति  
संपन्नानां स्वकर्मसु ।  
यत् किं चिद् एव देयं तु  
ज्यायसे मान-वर्धनम्  ॥ ९.११५ ॥  
  
एवं समुद्धृतोद्धारे  
समान् अंशान् प्रकल्पयेत् ।  
उद्धारे ऽनुद्धृते त्व् एषाम्  
इयं स्याद् अंशकल्पना  ॥ ९.११६ ॥  
  
एकाधिकं हरेज् ज्येष्ठः  
पुत्रो ऽध्यर्धं ततो ऽनुजः ।  
अंशम् अंशं यवीयांस  
इति धर्मो व्यवस्थितः  ॥ ९.११७ ॥  
  
स्वेभ्यो ऽंशेभ्यस् तु कन्याभ्यः  
प्रदद्युर् भ्रातरः पृथक् [मेधातिथिपाठः - स्वाभ्यः स्वाभ्यस्  
तु] ।  
स्वात् स्वाद् अंशाच् चतुर्भागं  
पतिताः स्युर् अदित्सवः  ॥ ९.११८ ॥  
  
अजाविकं सैकशफं  
न जातु विषमं भजेत् [मेधातिथिपाठः - अजाविकं चैकशफं] ।  
अजाविकं तु विषमं  
ज्येष्ठस्यैव विधीयते  ॥ ९.११९ ॥  
  
यवीयाञ् ज्येष्ठभार्यायां  
पुत्रम् उत्पादयेद् यदि ।  
समस् तत्र विभागः स्याद्  
इति धर्मो व्यवस्थितः  ॥ ९.१२० ॥  
  
उपसर्जनं प्रधानस्य  
धर्मतो नोपपद्यते ।  
पिता प्रधानं प्रजने  
तस्माद् धर्मेण तं भजेत्  ॥ ९.१२१ ॥  
  
पुत्रः कनिष्ठो ज्येष्ठायां  
कनिष्ठायां च पूर्वजः ।  
कथं तत्र विभागः स्याद्  
इति चेत् संशयो भवेत्  ॥ ९.१२२ ॥  
  
एकं वृषभम् उद्धारं  
संहरेत स पूर्वजः ।  
ततो ऽपरे ज्येष्ठवृषास्  
तद्-ऊनानां स्वमातृतः  ॥ ९.१२३ ॥  
  
ज्येष्ठस् तु जातो ज्येष्ठायां  
हरेद् वृषभ-षोडशाः ।  
ततः स्वमातृतः शेषा  
भजेरन्न् इति धारणा  ॥ ९.१२४ ॥  
  
सदृशस्त्रीषु जातानां  
पुत्राणाम् अविशेषतः ।  
न मातृतो ज्यैष्ठ्यम् अस्ति  
जन्मतो ज्यैष्ठ्यम् उच्यते  ॥ ९.१२५ ॥  
  
जन्मज्येष्ठेन चाह्वानं  
सुब्रह्मण्यास्व् अपि स्मृतम् ।  
यमयोश् चैव गर्भेषु  
जन्मतो ज्येष्ठता स्मृता  ॥ ९.१२६ ॥  
  
  
अपुत्रो ऽनेन विधिना  
सुतां कुर्वीत पुत्रिकाम् ।  
यद् अपत्यं भवेद् अस्यां  
तन् मम स्यात् स्वधाकरम्  ॥ ९.१२७ ॥  
  
अनेन तु विधानेन  
पुरा चक्रे ऽथ पुत्रिकाः ।  
विवृद्ध्यर्थं स्ववंशस्य  
स्वयं दक्षः प्रजापतिः  ॥ ९.१२८ ॥  
  
ददौ स दश धर्माय  
कश्यपाय त्रयोदश ।  
सोमाय राज्ञे सत्कृत्य  
प्रीतात्मा सप्तविंशतिम्  ॥ ९.१२९ ॥  
  
यथैवात्मा तथा पुत्रः  
पुत्रेण दुहिता समा ।  
तस्याम् आत्मनि तिष्ठन्त्यां  
कथम् अन्यो धनं हरेत्  ॥ ९.१३० ॥  
  
मातुस् तु यौतकं यत् स्यात्  
कुमारीभाग एव सः ।  
दौहित्र एव च हरेद्  
अपुत्रस्याऽखिलं धनम्  ॥ ९.१३१ ॥  
  
दौहित्रो ह्य् अखिलं रिक्थम्  
अपुत्रस्य पितुर् हरेत् ।  
स एव दद्याद् द्वौ पिण्डौ  
पित्रे मातामहाय च  ॥ ९.१३२ ॥  
  
पौत्र-दौहित्रयोर् लोके  
न विशेषो ऽस्ति धर्मतः ।  
तयोर् हि माता-पितरौ  
संभूतौ तस्य देहतः  ॥ ९.१३३ ॥  
  
पुत्रिकायां कृतायां तु  
यदि पुत्रो ऽनुजायते ।  
समस् तत्र विभागः स्याज्  
ज्येष्ठता नाऽस्ति हि स्त्रियाः  ॥ ९.१३४ ॥  
  
अपुत्रायां मृतायां तु  
पुत्रिकायां कथं चन ।  
धनं तत् पुत्रिकाभर्ता  
हरेतैवाऽविचारयन्  ॥ ९.१३५ ॥  
  
अकृता वा कृता वापि  
यं विन्देत् सदृशात् सुतम् ।  
पौत्री मातामहस् तेन  
दद्यात् पिण्डं हरेद् धनम्  ॥ ९.१३६ ॥  
  
पुत्रेण लोकाञ् जयति  
पौत्रेणानन्त्यम् अश्नुते ।  
अथ पुत्रस्य पौत्रेण  
ब्रध्नस्याप्नोति विष्टपम्  ॥ ९.१३७ ॥  
  
पुं-नाम्नो नरकाद् यस्मात्  
त्रायते पितरं सुतः ।  
तस्मात् पुत्र इति प्रोक्तः  
स्वयम् एव स्वयंभुवा  ॥ ९.१३८ ॥  
  
पौत्र-दौहित्रयोर् लोके  
विशेषो नोपपद्यते ।  
दौहित्रो ऽपि ह्य् अमुत्रैनं  
संतारयति पौत्रवत्  ॥ ९.१३९ ॥  
  
मातुः प्रथमतः पिण्डं  
निर्वपेत् पुत्रिकासुतः ।  
द्वितीयं तु पितुस् तस्यास्  
तृतीयं तत्पितुः पितुः  ॥ ९.१४० ॥  
  
  
  
उपपन्नो गुणैः सर्वैः  
पुत्रो यस्य तु दत्त्रिमः ।  
स हरेतैव तद्रिक्थं  
संप्राप्तो ऽप्य् अन्यगोत्रतः  ॥ ९.१४१ ॥  
  
गोत्र-रिक्थे जनयितुर्  
न हरेद् दत्त्रिमः क्व चित् ।  
गोत्र-रिक्थानुगः पिण्डो  
व्यपैति ददतः स्वधा  ॥ ९.१४२ ॥  
  
  
  
अनियुक्तासुतश् चैव  
पुत्रिण्याप्तश् च देवरात् ।  
उभौ तौ नाऽर्हतो भागं  
जारजातक-कामजौ  ॥ ९.१४३ ॥  
  
नियुक्तायाम् अपि पुमान्  
नार्यां जातो ऽविधानतः ।  
नैवाऽर्हः पैतृकं रिक्थं  
पतितोत्पादितो हि सः  ॥ ९.१४४ ॥  
  
हरेत् तत्र नियुक्तायां  
जातः पुत्रो यथाउरसः ।  
क्षेत्रिकस्य तु तद् बीजं  
धर्मतः प्रसवश् च सः  ॥ ९.१४५ ॥  
  
धनं यो बिभृयाद् भ्रातुर्  
मृतस्य स्त्रियम् एव च ।  
सो ऽपत्यं भ्रातुर् उत्पाद्य  
दद्यात् तस्यैव तद्धनम्  ॥ ९.१४६ ॥  
  
या नियुक्तान्यतः पुत्रं  
देवराद् वाप्य् अवाप्नुयात् ।  
तं कामजम् अरिक्थीयं  
वृथोत्पन्नं प्रचक्षते [मेधातिथिपाठः - मिथ्योत्पन्नं]  ॥ ९.१४७ ॥  
  
एतद् विधानं विज्ञेयं  
विभागस्यैकयोनिषु ।  
बह्वीषु चैकजातानां  
नानास्त्रीषु निबोधत  ॥ ९.१४८ ॥  
  
  
  
ब्राह्मणस्याऽनुपूर्व्येण  
चतस्रस् तु यदि स्त्रियः ।  
तासां पुत्रेषु जातेषु  
विभागे ऽयं विधिः स्मृतः  ॥ ९.१४९ ॥  
  
कीनाशो गोवृषो यानम्  
अलङ्कारश् च वेश्म च ।  
विप्रस्याऽउद्धारिकं देयम्  
एकांशश् च प्रधानतः  ॥ ९.१५० ॥  
  
त्र्यंशं दायाद् धरेद् विप्रो  
द्वाव् अंशौ क्षत्रियासुतः ।  
वैश्याजः सार्धम् एवाऽंशम्  
अंशं शूद्रासुतो हरेत्  ॥ ९.१५१ ॥  
  
सर्वं वा रिक्थजातं तद्  
दशधा परिकल्प्य च ।  
धर्म्यं विभागं कुर्वीत  
विधिनानेन धर्मवित्  ॥ ९.१५२ ॥  
  
चतुरो ऽंशान् हरेद् विप्रस्  
त्रीन् अंशान् क्षत्रियासुतः ।  
वैश्यापुत्रो हरेद् द्व्यंशं  
अंशं शूद्रासुतो हरेत्  ॥ ९.१५३ ॥  
  
यद्य् अपि स्यात् तु सत्-पुत्रो ऽप्य्  
असत्-पुत्रो ऽपि वा भवेत् [मेधातिथिपाठः - यद्य् अपि स्यात् तु सत्-पुत्रो  
यद्य् अपुत्रो ऽपि वा भवेत्] ।  
नाऽधिकं दशमाद् दद्याच्  
छूद्रापुत्राय धर्मतः  ॥ ९.१५४ ॥  
  
ब्राह्मण-क्षत्रिय-विशां  
शूद्रापुत्रो न रिक्थभाक् ।  
यद् एवाऽस्य पिता दद्यात्  
तद् एवाऽस्य धनं भवेत्  ॥ ९.१५५ ॥  
  
सम-वर्णासु वा जाताः  
सर्वे पुत्रा द्विजन्मनाम् ।  
उद्धारं ज्यायसे दत्त्वा  
भजेरन्न् इतरे समम्  ॥ ९.१५६ ॥  
  
शूद्रस्य तु सवर्णैव  
नाऽन्या भार्या विधीयते ।  
तस्यां जाताः समांशाः स्युर्  
यदि पुत्रशतं भवेत्  ॥ ९.१५७ ॥  
  
  
पुत्रान् द्वादश यान् आह  
नॄणां स्वायंभुवो मनुः ।  
तेषां षड् बन्धु-दायादाः  
षड् अदायाद-बान्धवाः  ॥ ९.१५८ ॥  
  
औरसः क्षेत्रजश् चैव  
दत्तः कृत्रिम एव च ।  
गूढोत्पन्नो ऽपविद्धश् च  
दायादा बान्धवाश् च षट्  ॥ ९.१५९ ॥  
  
कानीनश् च सहोढश् च  
क्रीतः पौनर्भवस् तथा ।  
स्वयंदत्तश् च शौद्रश् च  
षड् अदायाद-बान्धवाः  ॥ ९.१६० ॥  
  
यादृशं फलम् आप्नोति  
कुप्लवैः संतरञ् जलम् ।  
तादृशं फलम् आप्नोति  
कुपुत्रैः संतरंस् तमः  ॥ ९.१६१ ॥  
  
यद्य् एकरिक्थिनौ स्याताम्  
औरस-क्षेत्रजौ सुतौ ।  
यस्य यत् पैतृकं रिक्थं  
स तद् गृह्णीत नेतरः  ॥ ९.१६२ ॥  
  
एक एवाऽउरसः पुत्रः  
पित्र्यस्य वसुनः प्रभुः ।  
शेषाणाम् आनृशंस्यार्थं  
प्रदद्यात् तु प्रजीवनम्  ॥ ९.१६३ ॥  
  
षष्ठं तु क्षेत्रजस्याऽंशं  
प्रदद्यात् पैतृकाद् धनात् ।  
औरसो विभजन् दायं  
पित्र्यं पञ्चमम् एव वा  ॥ ९.१६४ ॥  
  
औरस-क्षेत्रजौ पुत्रौ  
पितृ-रिक्थस्य भागिनौ ।  
दशाऽपरे तु क्रमशो  
गोत्र-रिक्थांशभागिनः  ॥ ९.१६५ ॥  
  
स्वक्षेत्रे संस्कृतायां तु  
स्वयम् उत्पादयेद् धि यम् ।  
तम् औरसं विजानीयात्  
पुत्रं प्राथमकल्पिकम्  ॥ ९.१६६ ॥  
  
यस् तल्पजः प्रमीतस्य  
क्लीबस्य व्याधितस्य वा ।  
स्वधर्मेण नियुक्तायां  
स पुत्रः क्षेत्रजः स्मृतः  ॥ ९.१६७ ॥  
  
माता पिता वा दद्यातां  
यम् अद्भिः पुत्रम् आपदि ।  
सदृशं प्रीतिसंयुक्तं  
स ज्ञेयो दत्त्रिमः सुतः  ॥ ९.१६८ ॥  
  
सदृशं तु प्रकुर्याद् यं  
गुण-दोष-विचक्षणम् ।  
पुत्रं पुत्रगुणैर् युक्तं  
स विज्ञेयश् च कृत्रिमः  ॥ ९.१६९ ॥  
  
उत्पद्यते गृहे यस् तु  
न च ज्ञायेत कस्य सः ।  
स गृहे गूढ उत्पन्नस्  
तस्य स्याद् यस्य तल्पजः  ॥ ९.१७० ॥  
  
माता-पितृभ्याम् उत्सृष्टं  
तयोर् अन्यतरेण वा ।  
यं पुत्रं परिगृह्णीयाद्  
अपविद्धः स उच्यते  ॥ ९.१७१ ॥  
  
पितृवेश्मनि कन्या तु  
यं पुत्रं जनयेद् रहः ।  
तं कानीनं वदेन् नाम्ना  
वोढुः कन्या-समुद्भवम्  ॥ ९.१७२ ॥  
  
या गर्भिणी संस्क्रियते  
ज्ञाताज्ञातापि वा सती ।  
वोढुः स गर्भो भवति  
सहोढ इति चोच्यते  ॥ ९.१७३ ॥  
  
क्रीणीयाद् यस् त्व् अपत्यार्थं  
माता-पित्रोर् यम् अन्तिकात् ।  
स क्रीतकः सुतस् तस्य  
सदृशो ऽसदृशो ऽपि वा  ॥ ९.१७४ ॥  
  
या पत्या वा परित्यक्ता  
विधवा वा स्वयेच्छया ।  
उत्पादयेत् पुनर् भूत्वा  
स पौनर्भव उच्यते  ॥ ९.१७५ ॥  
  
सा चेद् अक्षत-योनिः स्याद्  
गत-प्रत्यागतापि वा ।  
पौनर्भवेन भर्त्रा सा  
पुनः संस्कारम् अर्हति  ॥ ९.१७६ ॥  
  
माता-पितृ-विहीनो यस्  
त्यक्तो वा स्याद् अकारणात् ।  
आत्मानम् अर्पयेद् यस्मै  
स्वयंदत्तस् तु स स्मृतः  ॥ ९.१७७ ॥  
  
यं ब्राह्मणस् तु शूद्रायां  
कामाद् उत्पादयेत् सुतम् ।  
स पारयन्न् एव शवस्  
तस्मात् पारशवः स्मृतः  ॥ ९.१७८ ॥  
  
दास्यां वा दासदास्यां वा  
यः शूद्रस्य सुतो भवेत् ।  
सो ऽनुज्ञातो हरेद् अंशम्  
इति धर्मो व्यवस्थितः  ॥ ९.१७९ ॥  
  
क्षेत्रजादीन् सुतान् एतान्  
एकादश यथोदितान् ।  
पुत्रप्रतिनिधीन् आहुः  
क्रियालोपान् मनीषिणः  ॥ ९.१८० ॥  
  
य एते ऽभिहिताः पुत्राः  
प्रसङ्गाद् अन्यबीजजाः ।  
यस्य ते बीजतो जातास्  
तस्य ते नेतरस्य तु  ॥ ९.१८१ ॥  
  
भ्रातॄणाम् एकजातानाम्  
एकश् चेत् पुत्रवान् भवेत् ।  
सर्वांस् तांस् तेन पुत्रेण  
पुत्रिणो मनुर् अब्रवीत्  ॥ ९.१८२ ॥  
  
सर्वासाम् एक-पत्नीनाम्  
एका चेत् पुत्रिणी भवेत् ।  
सर्वास् तास् तेन पुत्रेण  
प्राह पुत्रवतीर् मनुः  ॥ ९.१८३ ॥  
  
श्रेयसः श्रेयसो ऽलाभे  
पापीयान् रिक्थम् अर्हति ।  
बहवश् चेत् तु सदृशाः  
सर्वे रिक्थस्य भागिनः  ॥ ९.१८४ ॥  
  
न भ्रातरो न पितरः  
पुत्रा रिक्थहराः पितुः ।  
पिता हरेद् अपुत्रस्य  
रिक्थं भ्रातर एव च  ॥ ९.१८५ ॥  
त्रयाणाम् उदकं कार्यं  
त्रिषु पिण्डः प्रवर्तते ।  
चतुर्थः संप्रदातैषां  
पञ्चमो नोपपद्यते  ॥ ९.१८६ ॥  
  
  
  
अनन्तरः सपिण्डाद् यस्  
तस्य तस्य धनं भवेत् ।  
अत ऊर्ध्वं सकुल्यः स्याद्  
आचार्यः शिष्य एव वा  ॥ ९.१८७ ॥  
  
सर्वेषाम् अप्य् अभावे तु  
ब्राह्मणा रिक्थभागिनः ।  
त्रैविद्याः शुचयो दान्तास्  
तथा धर्मो न हीयते  ॥ ९.१८८ ॥  
  
अहार्यं ब्राह्मणद्रव्यं  
राज्ञा नित्यम् इति स्थितिः ।  
इतरेषां तु वर्णानां  
सर्वाभावे हरेन् नृपः  ॥ ९.१८९ ॥  
  
संस्थितस्याऽनपत्यस्य  
सगोत्रात् पुत्रम् आहरेत् ।  
तत्र यद् रिक्थजातं स्यात्  
तत् तस्मिन् प्रतिपादयेत्  ॥ ९.१९० ॥  
  
  
द्वौ तु यौ विवदेयातां  
द्वाभ्यां जातौ स्त्रिया धने ।  
तयोर् यद् यस्य पित्र्यं स्यात्  
तत् स गृह्णीत नेतरः  ॥ ९.१९१ ॥  
  
जनन्यां संस्थितायां तु  
समं सर्वे सहोदराः ।  
भजेरन् मातृकं रिक्थं  
भगिन्यश् च स-नाभयः  ॥ ९.१९२ ॥  
  
यास् तासां स्युर् दुहितरस्  
तासाम् अपि यथार्हतः [ह्: तस्यां] ।  
मातामह्या धनात् किं चित्  
प्रदेयं प्रीतिपूर्वकम्  ॥ ९.१९३ ॥  
  
अध्यग्न्य्-अध्यावाहनिकं  
दत्तं च प्रीतिकर्मणि ।  
भ्रातृ-मातृ-पितृप्राप्तं  
षड्विधं स्त्रीधनं स्मृतम्  ॥ ९.१९४ ॥  
  
अन्वाधेयं च यद् दत्तं  
पत्या प्रीतेन चैव यत् ।  
पत्यौ जीवति वृत्तायाः  
प्रजायास् तद् धनं भवेत्  ॥ ९.१९५ ॥  
  
ब्राह्म-दैवार्ष-गान्धर्व-  
प्राजापत्येषु यद् वसु ।  
अप्रजायाम् अतीतायां  
भर्तुर् एव तद् इष्यते  ॥ ९.१९६ ॥  
  
यत् त्व् अस्याः स्याद् धनं दत्तं  
विवाहेष्व् आसुरादिषु ।  
अप्रजायाम् अतीतायां  
माता-पित्रोस् तद् इष्यते  ॥ ९.१९७ ॥  
  
स्त्रियां तु यद् भवेद् वित्तं  
पित्रा दत्तं कथं चन ।  
ब्राह्मणी तद् धरेत् कन्या  
तदपत्यस्य वा भवेत्  ॥ ९.१९८ ॥  
  
न निर्हारं स्त्रियः कुर्युः  
कुटुम्बाद् बहुमध्यगात् ।  
स्वकाद् अपि च वित्ताद् धि  
स्वस्य भर्तुर् अनाज्ञया  ॥ ९.१९९ ॥  
  
पत्यौ जीवति यः स्त्रीभिर्  
अलङ्कारो धृतो भवेत् ।  
न तं भजेरन् दायादा  
भजमानाः पतन्ति ते  ॥ ९.२०० ॥  
  
अनंशौ क्लीब-पतितौ  
जात्यन्ध-बधिरौ तथा ।  
उन्मत्त-जड-मूकाश् च  
ये च के चिन् निर्-इन्द्रियाः  ॥ ९.२०१ ॥  
  
सर्वेषाम् अपि तु न्याय्यं  
दातुं शक्त्या मनीषिणा ।  
ग्रासाच्छादनम् अत्यन्तं  
पतितो ह्य् अददद् भवेत्  ॥ ९.२०२ ॥  
  
यद्य् अर्थिता तु दारैः स्यात्  
क्लीबादीनां कथं चन ।  
तेषाम् उत्पन्न-तन्तूनाम्  
अपत्यं दायम् अर्हति  ॥ ९.२०३ ॥  
  
यत् किं चित् पितरि प्रेते  
धनं ज्येष्ठो ऽधिगच्छति ।  
भागो यवीयसां तत्र  
यदि विद्यानुपालिनः  ॥ ९.२०४ ॥  
  
अविद्यानां तु सर्वेषां  
ईहातश् चेद् धनं भवेत् ।  
समस् तत्र विभागः स्याद्  
अपित्र्य इति धारणा  ॥ ९.२०५ ॥  
  
विद्याधनं तु यद्य् अस्य  
तत् तस्यैव धनं भवेत् ।  
मैत्र्यम् औद्वाहिकं चैव  
माधुपर्किकम् एव च  ॥ ९.२०६ ॥  
  
भ्रातॄणां यस् तु नेहेत  
धनं शक्तः स्वकर्मणा ।  
स निर्भाज्यः स्वकाद् अंशात्  
किं चिद् दत्त्वोपजीवनम्  ॥ ९.२०७ ॥  
  
अनुपघ्नन् पितृद्रव्यं  
श्रमेण यद् उपार्जितम् ।  
स्वयम् ईहितलब्धं तन्  
नाऽकामो दातुम् अर्हति  ॥ ९.२०८ ॥  
  
पैतृकं तु पिता द्रव्यम्  
अनवाप्तं यद् आप्नुयात् ।  
न तत् पुत्रैर् भजेत् सार्धम्  
अकामः स्वयम् अर्जितम्  ॥ ९.२०९ ॥  
  
विभक्ताः सह जीवन्तो  
विभजेरन् पुनर् यदि ।  
समस् तत्र विभागः स्याज्  
ज्यैष्ठ्यं तत्र न विद्यते  ॥ ९.२१० ॥  
  
येषां ज्येष्ठः कनिष्ठो वा  
हीयेताऽंशप्रदानतः ।  
म्रियेताऽन्यतरो वापि  
तस्य भागो न लुप्यते  ॥ ९.२११ ॥  
  
सोदर्या विभजेरंस् तं  
समेत्य सहिताः समम् ।  
भ्रातरो ये च संसृष्टा  
भागिन्यश् च स-नाभयः  ॥ ९.२१२ ॥  
  
यो ज्येष्ठो विनिकुर्वीत  
लोभाद् भ्रातॄन् यवीयसः ।  
सो ऽज्येष्ठः स्याद् अभागश् च  
नियन्तव्यश् च राजभिः  ॥ ९.२१३ ॥  
  
सर्व एव विकर्मस्था  
नाऽर्हन्ति भ्रातरो धनम् ।  
न चाऽदत्त्वा कनिष्ठेभ्यो  
ज्येष्ठः कुर्वीत यौतकम्  ॥ ९.२१४ ॥  
  
भ्रातॄणाम् अविभक्तानां  
यद्य् उत्थानं भवेत् सह ।  
न पुत्रभागं विषमं  
पिता दद्यात् कथं चन  ॥ ९.२१५ ॥  
  
ऊर्ध्वं विभागाज् जातस् तु  
पित्र्यम् एव हरेद् धनम् ।  
संसृष्टास् तेन वा ये स्युर्  
विभजेत स तैः सह  ॥ ९.२१६ ॥  
  
अनपत्यस्य पुत्रस्य  
माता दायम् अवाप्नुयात् ।  
मातर्य् अपि च वृत्तायां  
पितुर् माता हरेद् धनम्  ॥ ९.२१७ ॥  
  
ऋणे धने च सर्वस्मिन्  
प्रविभक्ते यथाविधि ।  
पश्चाद् दृश्येत यत् किं चित्  
तत् सर्वं समतां नयेत्  ॥ ९.२१८ ॥  
  
वस्त्रं पत्रम् अलङ्कारं  
कृतान्नम् उदकं स्त्रियः ।  
योगक्षेमं प्रचारं च  
न विभाज्यं प्रचक्षते  ॥ ९.२१९ ॥  
  
अयम् उक्तो विभागो वः  
पुत्राणां च क्रियाविधिः ।  
क्रमशः क्षेत्रजादीनां  
द्यूतधर्मं निबोधत  ॥ ९.२२० ॥  
  
  
  
द्यूतं समाह्वयं चैव  
राजा राष्ट्रान् निवारयेत् ।  
राजान्तकरणाव् एतौ  
द्वौ दोषौ पृथिवीक्षिताम्  ॥ ९.२२१ ॥  
  
प्रकाशम् एतत् तास्कर्यं  
यद् देवन-समाह्वयौ ।  
तयोर् नित्यं प्रतीघाते  
नृपतिर् यत्नवान् भवेत्  ॥ ९.२२२ ॥  
  
अप्राणिभिर् यत् क्रियते  
तल् लोके द्यूतम् उच्यते ।  
प्राणिभिः क्रियते यस् तु  
स विज्ञेयः समाह्वयः  ॥ ९.२२३ ॥  
  
द्यूतं समाह्वयं चैव  
यः कुर्यात् कारयेत वा ।  
तान् सर्वान् घातयेद् राजा  
शूद्रांश् च द्विजलिङ्गिनः  ॥ ९.२२४ ॥  
  
कितवान् कुशीलवान् क्रूरान्  
पाषण्डस्थांश् च मानवान् ।  
विकर्मस्थान् शौण्डिकांश् च  
क्षिप्रं निर्वासयेत् पुरात्  ॥ ९.२२५ ॥  
  
एते राष्ट्रे वर्तमाना  
राज्ञः प्रछन्नतस्कराः ।  
विकर्मक्रियया नित्यं  
बाधन्ते भद्रिकाः प्रजाः  ॥ ९.२२६ ॥  
  
द्यूतम् एतत् पुरा कल्पे  
दृष्टं वैरकरं महत् ।  
तस्माद् द्यूतं न सेवेत  
हास्यार्थम् अपि बुद्धिमान्  ॥ ९.२२७ ॥  
  
प्रच्छन्नं वा प्रकाशं वा  
तन् निषेवेत यो नरः ।  
तस्य दण्डविकल्पः स्याद्  
यथेष्टं नृपतेस् तथा  ॥ ९.२२८ ॥  
  
  
  
क्षत्र-विट्-शूद्रयोनिस् तु  
दण्डं दातुम् अशक्नुवन् ।  
आनृण्यं कर्मणा गच्छेद्  
विप्रो दद्याच् छनैः शनैः  ॥ ९.२२९ ॥  
  
स्त्री-बालोन्मत्त-वृद्धानां  
दरिद्राणां च रोगिणाम् ।  
शिफा-विदल-रज्ज्व्-आद्यैर्  
विदध्यान् नृपतिर् दमम्  ॥ ९.२३० ॥  
  
ये नियुक्तास् तु कार्येषु  
हन्युः कार्याणि कार्यिणाम् ।  
धनोष्मणा पच्यमानास्  
तान् निः-स्वान् कारयेन् नृपः  ॥ ९.२३१ ॥  
  
कूटशासनकर्तॄंश् च  
प्रकृतीनां च दूषकान् ।  
स्त्री-बाल-ब्राह्मणघ्नांश् च  
हन्याद् द्विट्-सेविनस् तथा  ॥ ९.२३२ ॥  
  
तीरितं चाऽनुशिष्टं च  
यत्र क्व चन यद् भवेत् ।  
कृतं तद् धर्मतो विद्यान्  
न तद् भूयो निवर्तयेत्  ॥ ९.२३३ ॥  
  
अमात्याः प्राड्विवाको वा  
यत् कुर्युः कार्यम् अन्यथा ।  
तत् स्वयं नृपतिः कुर्यात्  
तान् सहस्रं च दण्डयेत् [मेधातिथिपाठः - तं]  ॥ ९.२३४ ॥  
  
ब्रह्महा च सुरापश् च  
स्तेयी च गुरुतल्पगः [मेधातिथिपाठः - तस्करो गुरुतल्पगः] ।  
एते सर्वे पृथग् ज्ञेया  
महापातकिनो नराः  ॥ ९.२३५ ॥  
  
चतुर्णाम् अपि चैतेषां  
प्रायश्चित्तम् अकुर्वताम् ।  
शारीरं धनसंयुक्तं  
दण्डं धर्म्यं प्रकल्पयेत्  ॥ ९.२३६ ॥  
  
गुरुतल्पे भगः कार्यः  
सुरापाने सुराध्वजः ।  
स्तेये च श्वपदं कार्यं  
ब्रह्महण्य् अशिराः पुमान् [मेधातिथिपाठः - तस्करे श्वपदं कार्यं]  ॥ ९.२३७ ॥  
  
असंभोज्या ह्य् असंयाज्या  
असंपाठ्या ऽविवाहिनः ।  
चरेयुः पृथिवीं दीनाः  
सर्वधर्मबहिष्कृताः  ॥ ९.२३८ ॥  
  
ज्ञाति-संबन्धिभिस् त्व् एते  
त्यक्तव्याः कृत-लक्षणाः ।  
निर्-दया निर्-नमस्कारास्  
तन् मनोर् अनुशासनम्  ॥ ९.२३९ ॥  
  
प्रायश्चित्तं तु कुर्वाणाः  
सर्ववर्णा यथोदितम् [मेधातिथिपाठः - पूर्वे वर्णा यथोदितम्] ।  
नाऽङ्क्या राज्ञा ललाटे स्युर्  
दाप्यास् तूत्तमसाहसम्  ॥ ९.२४० ॥  
  
आगःसु ब्राह्मणस्यैव  
कार्यो मध्यमसाहसः ।  
विवास्यो वा भवेद् राष्ट्रात्  
स-द्रव्यः स-परिच्छदः  ॥ ९.२४१ ॥  
  
इतरे कृतवन्तस् तु  
पापान्य् एतान्य् अकामतः ।  
सर्वस्वहारम् अर्हन्ति  
कामतस् तु प्रवासनम्  ॥ ९.२४२ ॥  
  
  
  
नाददीत नृपः साधुर्  
महापातकिनो धनम् ।  
आददानस् तु तल् लोभात्  
तेन दोषेण लिप्यते  ॥ ९.२४३ ॥  
  
अप्सु प्रवेश्य तं दण्डं  
वरुणायोपपादयेत् ।  
श्रुत-वृत्तोपपन्ने वा  
ब्राह्मणे प्रतिपादयेत्  ॥ ९.२४४ ॥  
  
ईशो दण्डस्य वरुणो  
राज्ञां दण्डधरो हि सः ।  
ईशः सर्वस्य जगतो  
ब्राह्मणो वेदपारगः  ॥ ९.२४५ ॥  
  
यत्र वर्जयते राजा  
पापकृद्भ्यो धनागमम् ।  
तत्र कालेन जायन्ते  
मानवा दीर्घजीविनः  ॥ ९.२४६ ॥  
  
निष्पद्यन्ते च सस्यानि  
यथोप्तानि विशां पृथक् ।  
बालाश् च न प्रमीयन्ते  
विकृतं च न जायते  ॥ ९.२४७ ॥  
  
ब्राह्मणान् बाधमानं तु  
कामाद् अवरवर्णजम् ।  
हन्याच् चित्रैर् वधोपायैर्  
उद्वेजनकरैर् नृपः  ॥ ९.२४८ ॥  
  
यावान् अवध्यस्य वधे  
तावान् वध्यस्य मोक्षणे ।  
अधर्मो नृपतेर् दृष्टो  
धर्मस् तु विनियच्छतः  ॥ ९.२४९ ॥  
  
उदितो ऽयं विस्तरशो  
मिथो विवादमानयोः ।  
अष्टादशसु मार्गेषु  
व्यवहारस्य निर्णयः  ॥ ९.२५० ॥  
  
  
  
एवं धर्म्याणि कार्याणि  
सम्यक् कुर्वन् महीपतिः ।  
देशान् अलब्धांल् लिप्सेत  
लब्धांश् च परिपालयेत्  ॥ ९.२५१ ॥  
  
सम्यङ् निविष्ट-देशस् तु  
कृत-दुर्गश् च शास्त्रतः ।  
कण्टकोद्धरणे नित्यम्  
आतिष्ठेद् यत्नम् उत्तमम्  ॥ ९.२५२ ॥  
  
रक्षनाद् आर्यवृत्तानां  
कण्टकानां च शोधनात् ।  
नरेन्द्रास् त्रिदिवं यान्ति  
प्रजापालन-तत्पराः  ॥ ९.२५३ ॥  
  
अशासंस् तस्करान् यस् तु  
बलिं गृह्णाति पार्थिवः ।  
तस्य प्रक्षुभ्यते राष्ट्रं  
स्वर्गाच् च परिहीयते  ॥ ९.२५४ ॥  
  
निर्भयं तु भवेद् यस्य  
राष्ट्रं बाहु-बलाश्रितम् ।  
तस्य तद् वर्धते नित्यं  
सिच्यमान इव द्रुमः  ॥ ९.२५५ ॥  
  
द्विविधांस् तस्करान् विद्यात्  
परद्रव्यापहारकान् ।  
प्रकाशांश् चाऽप्रकाशांश् च  
चार-चक्षुर् महीपतिः  ॥ ९.२५६ ॥  
  
प्रकाशवञ्चकास् तेषां  
नानापण्योपजीविनः ।  
प्रच्छन्नवञ्चकास् त्व् एते  
ये स्तेनाटविकादयः  ॥ ९.२५७ ॥  
  
उत्कोचकाश् चाऽउपधिका  
वञ्चकाः कितवास् तथा ।  
मङ्गलादेश-वृत्ताश् च  
भद्राश् चेक्षणिकैः सह [मेधातिथिपाठः - भद्रप्रेक्षणिकैः सह]  ॥ ९.२५८ ॥  
  
असम्यक्कारिणश् चैव  
महामात्राश् चिकित्सकाः ।  
शिल्पोपचारयुक्ताश् च  
निपुणाः पण्ययोषितः  ॥ ९.२५९ ॥  
  
एवमादीन् विजानीयात्  
प्रकाशांल् लोककण्टकान् [मेधातिथिपाठः - एवमाद्यान्] ।  
निगूढचारिणश् चाऽन्यान्  
अनार्यान् आर्यलिङ्गिनः  ॥ ९.२६० ॥  
  
तान् विदित्वा सुचरितैर्  
गूढैस् तत्कर्मकारिभिः ।  
चारैश् चाऽनेक-संस्थानैः  
प्रोत्साद्य वशम् आनयेत्  ॥ ९.२६१ ॥  
  
तेषां दोषान् अभिख्याप्य  
स्वे स्वे कर्मणि तत्त्वतः ।  
कुर्वीत शासनं राजा  
सम्यक् सारापराधतः  ॥ ९.२६२ ॥  
  
न हि दण्डाद् ऋते शक्यः  
कर्तुं पाप-विनिग्रहः ।  
स्तेनानां पापबुद्धीनां  
निभृतं चरतां क्षितौ  ॥ ९.२६३ ॥  
  
सभा-प्रपापूप-शाला-  
वेश-मद्यान्न-विक्रयाः ।  
चतुष्पथांश् चैत्यवृक्षाः  
समाजाः प्रेक्षणानि च  ॥ ९.२६४ ॥  
  
जीर्णोद्यानान्य् अरण्यानि  
कारुकावेशनानि च ।  
शून्यानि चाऽप्य् अगाराणि  
वनान्य् उपवनानि च  ॥ ९.२६५ ॥  
  
एवंविधान् नृपो देशान्  
गुल्मैः स्थावर-जङ्गमैः ।  
तस्करप्रतिषेधार्थं  
चारैश् चाऽप्य् अनुचारयेत्  ॥ ९.२६६ ॥  
  
तत्सहायैर् अनुगतैर्  
नानाकर्मप्रवेदिभिः ।  
विद्याद् उत्सादयेच् चैव  
निपुणैः पूर्वतस्करैः  ॥ ९.२६७ ॥  
  
भक्ष्य-भोज्योपदेशैश् च  
ब्राह्मणानां च दर्शनैः ।  
शौर्यकर्मापदेशैश् च  
कुर्युस् तेषां समागमम्  ॥ ९.२६८ ॥  
  
ये तत्र नोपसर्पेयुर्  
मूलप्रणिहिताश् च ये ।  
तान् प्रसह्य नृपो हन्यात्  
स-मित्र-ज्ञाति-बान्धवान्  ॥ ९.२६९ ॥  
  
न होढेन विना चौरं  
घातयेद् धार्मिको नृपः ।  
सहोढं सोपकरणं  
घातयेद् अविचारयन्  ॥ ९.२७० ॥  
  
ग्रामेष्व् अपि च ये के चिच्  
चौराणां भक्तदायकाः ।  
भाण्डावकाशदाश् चैव  
सर्वांस् तान् अपि घातयेत्  ॥ ९.२७१ ॥  
  
राष्ट्रेषु रक्षाधिकृतान्  
सामन्तांश् चैव चोदितान् ।  
अभ्याघातेषु मध्यस्थाञ्  
शिष्याच् चौरान् इव द्रुतम्  ॥ ९.२७२ ॥  
  
यश् चाऽपि धर्मसमयात्  
प्रच्युतो धर्म-जीवनः ।  
दण्डेनैव तम् अप्य् ओषेत्  
स्वकाद् धर्माद् धि विच्युतम्  ॥ ९.२७३ ॥  
  
ग्रामघाते हिताभङ्गे  
पथि मोषाभिदर्शने ।  
शक्तितो नाऽभिधावन्तो  
निर्वास्याः स-परिच्छदाः  ॥ ९.२७४ ॥  
  
राज्ञः कोशापहर्तॄंश् च  
प्रतिकूलेषु च स्थितान् [मेधातिथिपाठः - प्रातिकूल्येष्व् अवस्थितान्] ।  
घातयेद् विविधैर् दण्डैर्  
अरीणां चोपजापकान्  ॥ ९.२७५ ॥  
  
 संधिं छित्त्वा तु ये चौर्यं  
रात्रौ कुर्वन्ति तस्कराः [मेधातिथिपाठः - संधिं भित्त्वा] ।  
तेषां छित्त्वा नृपो हस्तौ  
तीक्ष्णे शूले निवेशयेत्  ॥ ९.२७६ ॥  
  
अङ्गुलीर् ग्रन्थिभेदस्य  
छेदयेत् प्रथमे ग्रहे ।  
द्वितीये हस्त-चरणौ  
तृतीये वधम् अर्हति  ॥ ९.२७७ ॥  
  
अग्निदान् भक्तदांश् चैव  
तथा शस्त्रावकाशदान् ।  
संनिधातॄंश् च मोषस्य  
हन्याच् चौरम् इवेश्वरः  ॥ ९.२७८ ॥  
  
तडागभेदकं हन्याद्  
अप्सु शुद्धवधेन वा ।  
यद् वापि प्रतिसंस्कुर्याद्  
दाप्यस् तूत्तमसाहसम्  ॥ ९.२७९ ॥  
  
कोष्ठागारायुधागार-  
देवतागार-भेदकान् ।  
हस्त्य्-अश्व-रथहर्तॄंश् च  
हन्याद् एवाऽविचारयन्  ॥ ९.२८० ॥  
  
यस् तु पूर्वनिविष्टस्य  
तडागस्योदकं हरेत् ।  
आगमं वाप्य् अपां भिन्द्यात्  
स दाप्यः पूर्वसाहसम्  ॥ ९.२८१ ॥  
  
समुत्सृजेद् राजमार्गे  
यस् त्व् अमेध्यम् अनापदि ।  
स द्वौ कार्षापणौ दद्याद्  
अमेध्यं चाशु शोधयेत्  ॥ ९.२८२ ॥  
  
आपद्गतो ऽथ वा वृद्धा  
गर्भिणी बाल एव वा ।  
परिभाषणम् अर्हन्ति  
तच् च शोध्यम् इति स्थितिः  ॥ ९.२८३ ॥  
  
चिकित्सकानां सर्वेषां  
मिथ्याप्रचरतां दमः ।  
अमानुषेषु प्रथमो  
मानुषेषु तु मध्यमः  ॥ ९.२८४ ॥  
  
संक्रम-ध्वज-यष्टीनां  
प्रतिमानां च भेदकः ।  
प्रतिकुर्याच् च तत् सर्वं  
पञ्च दद्याच् छतानि च  ॥ ९.२८५ ॥  
  
अदूषितानां द्रव्याणां  
दूषणे भेदने तथा ।  
मणीनाम् अपवेधे च  
दण्डः प्रथमसाहसः  ॥ ९.२८६ ॥  
  
समैर् हि विषमं यस् तु  
चरेद् वै मूल्यतो ऽपि वा ।  
समाप्नुयाद् दमं पूर्वं  
नरो मध्यमम् एव वा  ॥ ९.२८७ ॥  
  
बन्धनानि च सर्वाणि  
राजा मार्गे निवेशयेत् [मेधातिथिपाठः - राजमार्गे] ।  
दुःखिता यत्र दृश्येरन्  
विकृताः पापकारिणह्  ॥ ९.२८८ ॥  
  
प्राकारस्य च भेत्तारं  
परिखाणां च पूरकम् ।  
द्वाराणां चैव भङ्क्तारं  
क्षिप्रम् एव प्रवासयेत्  ॥ ९.२८९ ॥  
  
अभिचारेषु सर्वेषु  
कर्तव्यो द्विशतो दमः ।  
मूलकर्मणि चाऽनाप्तेः  
कृत्यासु विविधासु च [मेधातिथिपाठः - चाऽनाप्तैः]  ॥ ९.२९० ॥  
  
अबीजविक्रयी चैव  
बीजोत्कृष्टा तथैव च ।  
मर्यादाभेदकश् चैव  
विकृतं प्राप्नुयाद् वधम्  ॥ ९.२९१ ॥  
  
सर्वकण्टकपापिष्ठं  
हेमकारं तु पार्थिवः ।  
प्रवर्तमानम् अन्याये  
छेदयेल् लवशः क्षुरैः [मेधातिथिपाठः - छेदयेत् खण्डशः क्षुरैः]  ॥ ९.२९२ ॥  
  
सीता-द्रव्यापहरणे  
शस्त्राणाम् औषधस्य च ।  
कालम् आसाद्य कार्यं च  
राजा दण्डं प्रकल्पयेत्  ॥ ९.२९३ ॥  
  
  
  
स्वाम्य्-अमात्यौ पुरं राष्ट्रं  
कोश-दण्डौ सुहृत् तथा ।  
सप्त प्रकृतयो ह्य् एताः  
सप्ताङ्गं राज्यम् उच्यते  ॥ ९.२९४ ॥  
  
सप्तानां प्रकृतीनां तु  
राज्यस्यासां यथाक्रमम् ।  
पूर्वं पूर्वं गुरुतरं  
जानीयाद् व्यसनं महत्  ॥ ९.२९५ ॥  
  
सप्ताङ्गस्येह राज्यस्य  
विष्टब्धस्य त्रिदण्डवत् ।  
अन्योन्यगुणवैशेष्यान्  
न किं चिद् अतिरिच्यते  ॥ ९.२९६ ॥  
  
तेषु तेषु तु कृत्येषु  
तत् तद् अङ्गं विशिष्यते ।  
येन यत् साध्यते कार्यं  
तत् तस्मिञ् श्रेष्ठम् उच्यते  ॥ ९.२९७ ॥  
  
  
चारेणोत्साहयोगेन  
क्रिययैव च कर्मणाम् ।  
स्वशक्तिं परशक्तिं च  
नित्यं विद्यान् महीपतिः [मेधातिथिपाठः - विद्यात् परात्मनोः]  ॥ ९.२९८ ॥  
  
पीडनानि च सर्वाणि  
व्यसनानि तथैव च ।  
आरभेत ततः कार्यं  
संचिन्त्य गुरु-लाघवम्  ॥ ९.२९९ ॥  
  
आरभेतैव कर्माणि  
श्रान्तः श्रान्तः पुनः पुनः ।  
कर्माण्य् आरभमाणं हि  
पुरुषं श्रीर् निषेवते  ॥ ९.३०० ॥  
  
कृतं त्रेतायुगं चैव  
द्वापरं कलिर् एव च ।  
राज्ञो वृत्तानि सर्वाणि  
राजा हि युगम् उच्यते  ॥ ९.३०१ ॥  
  
कलिः प्रसुप्तो भवति  
स जाग्रद् द्वापरं युगम् ।  
कर्मस्व् अभ्युद्यतस् त्रेता  
विचरंस् तु कृतं युगम्  ॥ ९.३०२ ॥  
  
इन्द्रस्याऽर्कस्य वायोश् च  
यमस्य वरुणस्य च ।  
चन्द्रस्याऽग्नेः पृथिव्याश् च  
तेजोवृत्तं नृपश् चरेत्  ॥ ९.३०३ ॥  
  
वार्षिकांश् चतुरो मासान्  
यथेन्द्रो ऽभिप्रवर्षति ।  
तथाभिवर्षेत् स्वं राष्ट्रं  
कामैर् इन्द्रव्रतं चरन्  ॥ ९.३०४ ॥  
  
अष्टौ मासान् यथादित्यस्  
तोयं हरति रश्मिभिः ।  
तथा हरेत् करं राष्ट्रान्  
नित्यम् अर्कव्रतं हि तत्  ॥ ९.३०५ ॥  
  
प्रविश्य सर्वभूतानि  
यथा चरति मारुतः ।  
तथा चारैः प्रवेष्टव्यं  
व्रतम् एतद् धि मारुतम्  ॥ ९.३०६ ॥  
  
यथा यमः प्रिय-द्वेष्यौ  
प्राप्ते काले नियच्छति ।  
तथा राज्ञा नियन्तव्याः  
प्रजास् तद् धि यमव्रतम्  ॥ ९.३०७ ॥  
  
वरुणेन यथा पाशैर्  
बद्ध एवाऽभिदृश्यते ।  
तथा पापान् निगृह्णीयाद्  
व्रतम् एतद् धि वारुणम्  ॥ ९.३०८ ॥  
  
परिपूर्णं यथा चन्द्रं  
दृष्ट्वा हृष्यन्ति मानवाः ।  
तथा प्रकृतयो यस्मिन्  
स चान्द्रव्रतिको नृपः  ॥ ९.३०९ ॥  
  
प्रतापयुक्तस् तेजस्वी  
नित्यं स्यात् पापकर्मसु ।  
दुष्टसामन्तहिंस्रश् च  
तद् आग्नेयं व्रतं स्मृतम्  ॥ ९.३१० ॥  
  
यथा सर्वाणि भूतानि  
धरा धारयते समम् ।  
तथा सर्वाणि भूतानि  
बिभ्रतः पार्थिवं व्रतम्  ॥ ९.३११ ॥  
  
एतैर् उपायैर् अन्यैश् च  
युक्तो नित्यम् अतन्द्रितः ।  
स्तेनान् राजा निगृह्णीयात्  
स्वराष्ट्रे पर एव च  ॥ ९.३१२ ॥  
  
  
  
पराम् अप्य् आपदं प्राप्तो  
ब्राह्मणान् न प्रकोपयेत् ।  
ते ह्य् एनं कुपिता हन्युः  
सद्यः स-बल-वाहनम्  ॥ ९.३१३ ॥  
  
यैः कृतः सर्वभक्ष्यो ऽग्निर्  
अपेयश् च महोदधिः [मेधातिथिपाठः - सर्वभक्षो] ।  
क्षयी चाप्यायितः सोमः  
को न नश्येत् प्रकोप्य तान्  ॥ ९.३१४ ॥  
  
लोकान् अन्यान् सृजेयुर् ये  
लोकपालांश् च कोपिताः ।  
देवान् कुर्युर् अदेवांश् च  
कः क्षिण्वंस् तान् समृध्नुयात्  ॥ ९.३१५ ॥  
  
यान् उपाश्रित्य तिष्ठन्ति  
लोका देवाश् च सर्वदा ।  
ब्रह्म चैव धनं येषां  
को हिंस्यात् ताञ् जिजीविषुः  ॥ ९.३१६ ॥  
  
अविद्वांश् चैव विद्वांश् च  
ब्राह्मणो दैवतं महत् ।  
प्रणीतश् चाऽप्रणीतश् च  
यथाग्निर् दैवतं महत्  ॥ ९.३१७ ॥  
  
श्मशानेष्व् अपि तेजस्वी  
पावको नैव दुष्यति ।  
हूयमानश् च यज्ञेषु  
भूय एवाऽभिवर्धते  ॥ ९.३१८ ॥  
  
एवं यद्य् अप्य् अनिष्टेषु  
वर्तन्ते सर्वकर्मसु ।  
सर्वथा ब्राह्मणाः पूज्याः  
परमं दैवतं हि तत्  ॥ ९.३१९ ॥  
  
क्षत्रस्याऽतिप्रवृद्धस्य  
ब्राह्मणान् प्रति सर्वशः ।  
ब्रह्मैव संनियन्तृ स्यात्  
क्षत्रं हि ब्रह्म-संभवम्  ॥ ९.३२० ॥  
  
अद्भ्यो ऽग्निर् ब्रह्मतः क्षत्रम्  
अश्मनो लोहम् उत्थितम् ।  
तेषां सर्वत्रगं तेजः  
स्वासु योनिषु शाम्यति  ॥ ९.३२१ ॥  
  
नाऽब्रह्म क्षत्रम् ऋध्नोति  
नाऽक्षत्रं ब्रह्म वर्धते ।  
ब्रह्म क्षत्रं च संपृक्तम्  
इह चाऽमुत्र वर्धते  ॥ ९.३२२ ॥  
  
दत्त्वा धनं तु विप्रेभ्यः  
सर्वदण्डसमुत्थितम् ।  
पुत्रे राज्यं समासृज्य  
कुर्वीत प्रायणं रणे [मेधातिथिपाठः - समासाद्य]  ॥ ९.३२३ ॥  
  
एवं चरन् सदा युक्तो  
राजधर्मेषु पार्थिवः ।  
हितेषु चैव लोकस्य  
सर्वान् भृत्यान् नियोजयेत् [मेधातिथिपाठः - हितेषु चैव लोकेभ्यः]  ॥ ९.३२४ ॥  
  
एषो ऽखिलः कर्मविधिर्  
उक्तो राज्ञः सनातनः ।  
इमं कर्मविधिं विद्यात्  
क्रमशो वैश्य-शूद्रयोः  ॥ ९.३२५ ॥  
  
  
  
वैश्यस् तु कृत-संस्कारः  
कृत्वा दारपरिग्रहम् ।  
वार्तायां नित्ययुक्तः स्यात्  
पशूनां चैव रक्षणे  ॥ ९.३२६ ॥  
  
प्रजापतिर् हि वैश्याय  
सृष्ट्वा परिददे पशून् ।  
ब्राह्मणाय च राज्ञे च  
सर्वाः परिददे प्रजाः  ॥ ९.३२७ ॥  
  
न च वैश्यस्य कामः स्यान्  
न रक्षेयं पशून् इति ।  
वैश्ये चेच्छति नाऽन्येन  
रक्षितव्याः कथं चन  ॥ ९.३२८ ॥  
  
मणि-मुक्ता-प्रवालानां  
लोहानां तान्तवस्य च ।  
गन्धानां च रसानां च  
विद्याद् अर्घ-बलाबलम्  ॥ ९.३२९ ॥  
  
बीजानाम् उप्तिविच् च स्यात्  
क्षेत्रदोष-गुणस्य च ।  
मानयोगं च जानीयात्  
तुलायोगांश् च सर्वशः  ॥ ९.३३० ॥  
  
सारासारं च भाण्डानां  
देशानां च गुणागुणान् ।  
लाभालाभं च पण्यानां  
पशूनां परिवर्धनम्  ॥ ९.३३१ ॥  
  
भृत्यानां च भृतिं विद्याद्  
भाषाश् च विविधा नृणां ।  
द्रव्याणां स्थान-योगांश् च  
क्रय-विक्रयम् एव च  ॥ ९.३३२ ॥  
  
धर्मेण च द्रव्यवृद्धाव्  
आतिष्ठेद् यत्नम् उत्तमम् ।  
दद्याच् च सर्वभूतानाम्  
अन्नम् एव प्रयत्नतः  ॥ ९.३३३ ॥  
  
  
  
विप्राणां वेदविदुषां  
गृहस्थानां यशस्विनाम् ।  
शुश्रूषैव तु शूद्रस्य  
धर्मो नैश्रेयसः परः [क्: परम्]  ॥ ९.३३४ ॥  
  
शुचिर् उत्कृष्टशुश्रूषुर्  
मृदु-वाग् अनहंकृतः ।  
ब्राह्मणाद्य्-आश्रयो नित्यम्  
उत्कृष्टां जातिम् अश्नुते [मेधातिथिपाठः - ब्राह्मणापाश्रयो]  ॥ ९.३३५ ॥  
  
एषो ऽनापदि वर्णानाम्  
उक्तः कर्मविधिः शुभः ।  
आपद्य् अपि हि यस् तेषां  
क्रमशस् तन् निबोधत  ॥ ९.३३६ ॥  
  
  
  
  
  
  
  
  
## १०  
अधीयीरंस् त्रयो वर्णाः  
स्वकर्मस्था द्विजातयः ।  
प्रब्रूयाद् ब्राह्मणस् त्व् एषां  
नेतराव् इति निश्चयः  ॥ १०.१ ॥  
  
सर्वेषां ब्राह्मणो विद्याद्  
वृत्त्युपायान् यथाविधि ।  
प्रब्रूयाद् इतरेभ्यश् च  
स्वयं चैव तथा भवेत्  ॥ १०.२ ॥  
  
वैशेष्यात् प्रकृतिश्रैष्ठ्यान्  
नियमस्य च धारणात् ।  
संस्कारस्य विशेषाच् च  
वर्णानां ब्राह्मणः प्रभुः  ॥ १०.३ ॥  
  
ब्राह्मणः क्षत्रियो वैश्यस्  
त्रयो वर्णा द्विजातयः ।  
चतुर्थ एकजातिस् तु  
शूद्रो नाऽस्ति तु पञ्चमः  ॥ १०.४ ॥  
  
सर्ववर्णेषु तुल्यासु  
पत्नीष्व् अक्षत-योनिषु ।  
आनुलोम्येन संभूता  
जात्या ज्ञेयास् त एव ते  ॥ १०.५ ॥  
  
स्त्रीष्व् अनन्तरजातासु  
द्विजैर् उत्पादितान् सुतान् ।  
सदृशान् एव तान् आहुर्  
मातृदोषविगर्हितान्  ॥ १०.६ ॥  
  
अनन्तरासु जातानां  
विधिर् एष सनातनः ।  
द्व्य्-एकान्तरासु जातानां  
धर्म्यं विद्याद् इमं विधिम्  ॥ १०.७ ॥  
  
ब्राह्मणाद् वैश्यकन्यायाम्  
अम्बष्ठो नाम जायते ।  
निषादः शूद्रकन्यायां  
यः पारशव उच्यते  ॥ १०.८ ॥  
  
क्षत्रियाच् छूद्रकन्यायां  
क्रूराचारविहारवान् ।  
क्षत्र-शूद्र-वपुर् जन्तुर्  
उग्रो नाम प्रजायते  ॥ १०.९ ॥  
  
विप्रस्य त्रिषु वर्णेषु  
नृपतेर् वर्णयोर् द्वयोः ।  
वैश्यस्य वर्णे चैकस्मिन्  
षड् एते ऽपसदाः स्मृताः  ॥ १०.१० ॥  
  
क्षत्रियाद् विप्रकन्यायां  
सूतो भवति जातितः ।  
वैश्यान् मागध-वैदेहौ  
राज-विप्राङ्गनासुतौ  ॥ १०.११ ॥  
  
शूद्राद् आयोगवः क्षत्ता  
चण्डालश् चाऽधमो नृणाम् ।  
वैश्य-राजन्य-विप्रासु  
जायन्ते वर्णसंकराः  ॥ १०.१२ ॥  
  
एकान्तरे त्व् आनुलोम्याद्  
अम्बष्ठोग्रौ यथा स्मृतौ ।  
क्षत्तृ-वैदेहकौ तद्वत्  
प्रातिलोम्ये ऽपि जन्मनि  ॥ १०.१३ ॥  
  
पुत्रा ये ऽनन्तरस्त्रीजाः  
क्रमेणोक्ता द्विजन्मनाम् ।  
तान् अनन्तर-नाम्नस् तु  
मातृदोषात् प्रचक्षते  ॥ १०.१४ ॥  
  
ब्राह्मणाद् उग्रकन्यायाम्  
आवृतो नाम जायते ।  
आभीरो ऽम्बष्ठकन्यायाम्  
आयोगव्यां तु धिग्वणः  ॥ १०.१५ ॥  
  
आयोगवश् च क्षत्ता च  
चण्डालश् चाऽधमो नृणाम् ।  
प्रातिलोम्येन जायन्ते  
शूद्राद् अपसदास् त्रयः  ॥ १०.१६ ॥  
  
वैश्यान् मागध-वैदेहौ  
क्षत्रियात् सूत एव तु ।  
प्रतीपम् एते जायन्ते  
परे ऽप्य् अपसदास् त्रयः  ॥ १०.१७ ॥  
  
जातो निषादाच् छूद्रायां  
जात्या भवति पुक्कसः ।  
शूद्राज् जातो निषाद्यां तु  
स वै कुक्कुटकः स्मृतः  ॥ १०.१८ ॥  
  
क्षत्तुर् जातस् तथोग्रायां  
श्वपाक इति कीर्त्यते ।  
वैदेहकेन त्व् अम्बष्ठ्याम्  
उत्पन्नो वेण उच्यते  ॥ १०.१९ ॥  
  
द्विजातयः सवर्णासु  
जनयन्त्य् अव्रतांस् तु यान् ।  
तान् सावित्रीपरिभ्रष्टान्  
व्रात्यान् इति विनिर्दिशेत्  ॥ १०.२० ॥  
  
व्रात्यात् तु जायते विप्रात्  
पापात्मा भूर्जकण्टकः [मेधातिथिपाठः - भृज्जकण्टकः] ।  
आवन्त्य-वाटधानौ च  
पुष्पधः शैख एव च  ॥ १०.२१ ॥  
  
झल्लो मल्लश् च राजन्याद्  
व्रात्यान् निच्छिविर् एव च [मेधातिथिपाठः - व्रात्याल् लिच्छविर् एव च] ।  
नटश् च करणश् चैव  
खसो द्रविड एव च  ॥ १०.२२ ॥  
  
वैश्यात् तु जायते व्रात्यात्  
सुधन्वाचार्य एव च ।  
कारुषश् च विजन्मा च  
मैत्रः सात्वत एव च  ॥ १०.२३ ॥  
व्यभिचारेण वर्णानाम्  
अवेद्यावेदनेन च ।  
स्वकर्मणां च त्यागेन  
जायन्ते वर्णसंकराः  ॥ १०.२४ ॥  
  
संकीर्ण-योनयो ये तु  
प्रतिलोमानुलोम-जाः ।  
अन्योन्यव्यतिषक्ताश् च  
तान् प्रवक्ष्याम्य् अशेषतः  ॥ १०.२५ ॥  
  
सूतो वैदेहकश् चैव  
चण्डालश् च नराधमः ।  
मागधः तथायोगव  
एव च क्षत्रजातिश् च [मेधातिथिपाठः - क्षत्तृजातिश् च]  ॥ १०.२६ ॥  
  
एते षट् सदृशान् वर्णाञ्  
जनयन्ति स्वयोनिषु ।  
मातृजात्यां प्रसूयन्ते  
प्रवारासु च योनिषु [मेधातिथिपाठः - मातृजात्याः]  ॥ १०.२७ ॥  
  
यथा त्रयाणां वर्णानां  
द्वयोर् आत्मास्य जायते ।  
आनन्तर्यात् स्वयोन्यां तु  
तथा बाह्येष्व् अपि क्रमात् [मेधातिथिपाठः - क्रमः]  ॥ १०.२८ ॥  
  
ते चाऽपि बाह्यान् सुबहूंस्  
ततो ऽप्य् अधिकदूषितान् ।  
परस्परस्य दारेषु  
जनयन्ति विगर्हितान्  ॥ १०.२९ ॥  
  
यथैव शूद्रो ब्राह्मण्यां  
बाह्यं जन्तुं प्रसूयते ।  
तथा बाह्यतरं बाह्यश्  
चातुर्वर्ण्ये प्रसूयते  ॥ १०.३० ॥  
  
प्रतिकूलं वर्तमाना बाह्या  
बाह्यतरान् पुनः ।  
हीना हीनान् प्रसूयन्ते  
वर्णान् पञ्चदशैव तु  ॥ १०.३१ ॥  
  
  
  
प्रसाधनोपचारज्ञम्  
अदासं दासजीवनम् [मेधातिथिपाठः - दास्यजीविनम्] ।  
सैरिन्ध्रं वागुरा-वृत्तिं  
सूते दस्युर् अयोगवे [मेधातिथिपाठः - सैरन्ध्रं]  ॥ १०.३२ ॥  
  
मैत्रेयकं तु वैदेहो  
माधूकं संप्रसूयते ।  
नॄन् प्रशंसत्य् अजस्रं  
यो घण्टाताडो ऽरुणोदये  ॥ १०.३३ ॥  
  
निषादो मार्गवं सूते  
दासं नौकर्मजीविनम् ।  
कैवर्तम् इति यं प्राहुर्  
आर्यावर्तनिवासिनः  ॥ १०.३४ ॥  
  
मृतवस्त्रभृत्स्व् नारीषु  
गर्हितान्नाशनासु च [मेधातिथिपाठः - अनार्याषु] ।  
भवन्त्य् आयोगवीष्व् एते  
जातिहीनाः पृथक् त्रयः  ॥ १०.३५ ॥  
  
कारावरो निषादात् तु  
चर्मकारः प्रसूयते [मेधातिथिपाठः - चर्मकारं] ।  
वैदेहिकाद् अन्ध्र-मेदौ  
बहिर्ग्राम-प्रतिश्रयौ  ॥ १०.३६ ॥  
  
चण्डालात् पाण्डुसोपाकस्  
त्वक्सारव्यवहारवान् ।  
आहिण्डिको निषादेन  
वैदेह्याम् एव जायते  ॥ १०.३७ ॥  
  
चण्डालेन तु सोपाको  
मूलव्यसनवृत्तिमान् ।  
पुक्कस्यां जायते पापः  
सदा सज्जनगर्हितः [मेधातिथिपाठः - पुल्कस्यां]  ॥ १०.३८ ॥  
  
निषादस्त्री तु चण्डालात्  
पुत्रम् अन्त्यावसायिनम् ।  
श्मशान-गोचरं सूते  
बाह्यानाम् अपि गर्हितम्  ॥ १०.३९ ॥  
  
संकरे जातयस् त्व् एताः  
पितृ-मातृ-प्रदर्शिताः ।  
प्रछन्ना वा प्रकाशा वा  
वेदितव्याः स्वकर्मभिः  ॥ १०.४० ॥  
  
स्वजातिजानन्तरजाः  
षट् सुता द्विजधर्मिणः ।  
शूद्राणां तु स-धर्माणः  
सर्वे ऽपध्वंसजाः स्मृताः  ॥ १०.४१ ॥  
  
तपो-बीज-प्रभावैस् तु  
ते गच्छन्ति युगे युगे ।  
उत्कर्षं चाऽपकर्षं च  
मनुष्येष्व् इह जन्मतः  ॥ १०.४२ ॥  
  
शनकैस् तु क्रियालोपाद्  
इमाः क्षत्रिय-जातयः ।  
वृषलत्वं गता लोके  
ब्राह्मणादर्शनेन च [मेधातिथिपाठः - ब्राह्मणातिक्रमेण च]  ॥ १०.४३ ॥  
  
पौण्ड्रकाश् चौड्र-द्रविडाः  
काम्बोजा यवनाः शकाः [मेधातिथिपाठः - पुण्ड्रकाश् चोड-  
द्रविडाः] ।  
पारदा-पह्लवाश् चीनाः  
किराता दरदाः खशाः  ॥ १०.४४ ॥  
  
मुख-बाहूरु-पज्-जानां  
या लोके जातयो बहिः ।  
म्लेच्छ-वाचश् चार्य-वाचः  
सर्वे ते दस्यवः स्मृताः  ॥ १०.४५ ॥  
  
ये द्विजानाम् अपसदा  
ये चाऽपध्वंसजाः स्मृताः ।  
ते निन्दितैर् वर्तयेयुर्  
द्विजानाम् एव कर्मभिः  ॥ १०.४६ ॥  
  
सूतानाम् अश्व-सारथ्यम्  
अम्बष्ठानां चिकित्सनम् ।  
वैदेहकानां स्त्रीकार्यं  
मागधानां वणिक्पथः  ॥ १०.४७ ॥  
  
मत्स्यघातो निषादानां  
त्वष्टिस् त्व् आयोगवस्य च ।  
मेदान्ध्र-चुञ्चु-मद्गूनाम्  
आरण्यपशुहिंसनम्  ॥ १०.४८ ॥  
  
क्षत्त्र्-उग्र-पुक्कसानां तु  
बिलौकोवध-बन्धनम् ।  
धिग्वणानां चर्मकार्यं  
वेणानां भाण्डवादनम्  ॥ १०.४९ ॥  
  
चैत्यद्रुम-श्मशानेषु  
शैलेषूपवनेषु च ।  
वसेयुर् एते विज्ञाता  
वर्तयन्तः स्वकर्मभिः  ॥ १०.५० ॥  
  
चण्डाल-श्वपचानां तु  
बहिर् ग्रामात् प्रतिश्रयः ।  
अपपात्राश् च कर्तव्या  
धनम् एषां श्व-गर्दभम्  ॥ १०.५१ ॥  
  
वासांसि मृतचैलानि  
भिन्नभाण्डेषु भोजनम् ।  
कार्ष्णायसम् अलङ्कारः  
परिव्रज्या च नित्यशः  ॥ १०.५२ ॥  
  
न तैः समयम् अन्विच्छेत्  
पुरुषो धर्मम् आचरन् ।  
व्यवहारो मिथस् तेषां  
विवाहः सदृशैः सह  ॥ १०.५३ ॥  
  
अन्नम् एषां पराधीनं  
देयं स्याद् भिन्नभाजने ।  
रात्रौ न विचरेयुस् ते  
ग्रामेषु नगरेषु च  ॥ १०.५४ ॥  
  
दिवा चरेयुः कार्यार्थं  
चिह्निता राजशासनैः ।  
अबान्धवं शवं चैव  
निर्हरेयुर् इति स्थितिः  ॥ १०.५५ ॥  
  
वध्यांश् च हन्युः सततं  
यथाशास्त्रं नृपाज्ञया ।  
वध्यवासांसि गृह्णीयुः  
शय्याश् चाभरणानि च  ॥ १०.५६ ॥  
  
वर्णापेतम् अविज्ञातं  
नरं कलुषयोनिजम् ।  
आर्य-रूपम् इवाऽनार्यं  
कर्मभिः स्वैर् विभावयेत्  ॥ १०.५७ ॥  
  
अनार्यता निष्ठुरता  
क्रूरता निष्क्रियात्मता ।  
पुरुषं व्यञ्जयन्तीह  
लोके कलुषयोनिजम्  ॥ १०.५८ ॥  
  
पित्र्यं वा भजते शीलं  
मातुर् वोभयम् एव वा ।  
न कथं चन दुर्योनिः  
प्रकृतिं स्वां नियच्छति  ॥ १०.५९ ॥  
  
कुले मुख्ये ऽपि जातस्य  
यस्य स्याद् योनिसंकरः ।  
संश्रयत्य् एव तच्-छीलं  
नरो ऽल्पम् अपि वा बहु  ॥ १०.६० ॥  
  
यत्र त्व् एते परिध्वंसाज्  
जायन्ते वर्णदूषकाः ।  
राष्ट्रिकैः सह तद् राष्ट्रं  
क्षिप्रम् एव विनश्यति [मेधातिथिपाठः - राष्ट्रियैः]  ॥ १०.६१ ॥  
  
ब्राह्मणार्थे गवार्थे वा  
देहत्यागो ऽनुपस्कृतः ।  
स्त्री-बालाभ्युपपत्तौ च  
बाह्यानां सिद्धिकारणम् [मेधातिथिपाठः - स्त्री-बालाभ्यवपत्तौ च]  ॥ १०.६२ ॥  
  
अहिंसा सत्यम् अस्तेयं  
शौचम् इन्द्रियनिग्रहः ।  
एतं सामासिकं धर्मं  
चातुर्वर्ण्ये ऽब्रवीन् मनुः  ॥ १०.६३ ॥  
  
  
  
शूद्रायां ब्राह्मणाज् जातः  
श्रेयसा चेत् प्रजायते ।  
अश्रेयान् श्रेयसीं जातिं  
गच्छत्य् आ सप्तमाद् युगात्  ॥ १०.६४ ॥  
  
शूद्रो ब्राह्मणताम् एति  
ब्राह्मणश् चैति शूद्रताम् ।  
क्षत्रियाज् जातम् एवं तु  
विद्याद् वैश्यात् तथैव च  ॥ १०.६५ ॥  
  
अनार्यायां समुत्पन्नो  
ब्राह्मणात् तु यदृच्छया ।  
ब्राह्मण्याम् अप्य् अनार्यात् तु  
श्रेयस्त्वं क्वेति चेद् भवेत् [मेधातिथिपाठः - कस्य चिद् भवेत्]  ॥ १०.६६ ॥  
जातो नार्याम् अनार्यायाम्  
आर्याद् आर्यो भवेद् गुणैः ।  
जातो ऽप्य् अनार्याद् आर्यायाम्  
अनार्य इति निश्चयः  ॥ १०.६७ ॥  
  
ताव् उभाव् अप्य् असंस्कार्याव्  
इति धर्मो व्यवस्थितः ।  
वैगुण्याज् जन्मनः पूर्व  
उत्तरः प्रतिलोमतः [मेधातिथिपाठः - जन्मतः]  ॥ १०.६८ ॥  
  
सुबीजं चैव सुक्षेत्रे  
जातं संपद्यते यथा ।  
तथार्याज् जात आर्यायां  
सर्वं संस्कारम् अर्हति  ॥ १०.६९ ॥  
  
बीजम् एके प्रशंसन्ति  
क्षेत्रम् अन्ये मनीषिणः ।  
बीज-क्षेत्रे तथैवाऽन्ये  
तत्रेयं तु व्यवस्थितिः  ॥ १०.७० ॥  
  
अक्षेत्रे बीजम् उत्सृष्टम्  
अन्तरैव विनश्यति ।  
अबीजकम् अपि क्षेत्रं  
केवलं स्थण्डिलं भवेत्  ॥ १०.७१ ॥  
  
यस्माद् बीजप्रभावेण  
तिर्यग्जा ऋषयो ऽभवन् ।  
पूजिताश् च प्रशस्ताश् च  
तस्माद् बीजं प्रशस्यते [मेधातिथिपाठः - विशिष्यते]  ॥ १०.७२ ॥  
  
अनार्यम् आर्य-कर्माणम्  
आर्यं चाऽनार्यकर्मिणम् ।  
संप्रधार्याऽब्रवीद् धाता  
न समौ नाऽसमाव् इति  ॥ १०.७३ ॥  
  
  
  
ब्राह्मणा ब्रह्मयोनिस्था  
ये स्वकर्मण्य् अवस्थिताः ।  
ते सम्यग् उपजीवेयुः  
षट् कर्माणि यथाक्रमम्  ॥ १०.७४ ॥  
  
अध्यापनम् अध्ययनं  
यजनं याजनं तथा ।  
दानं प्रतिग्रहश् चैव  
षट् कर्माण्य् अग्रजन्मनः  ॥ १०.७५ ॥  
  
षण्णां तु कर्मणाम् अस्य  
त्रीणि कर्माणि जीविका ।  
याजनाध्यापने चैव  
विशुद्धाच् च प्रतिग्रहः  ॥ १०.७६ ॥  
  
त्रयो धर्मा निवर्तन्ते  
ब्राह्मणात् क्षत्रियं प्रति ।  
अध्यापनं याजनं च  
तृतीयश् च प्रतिग्रहः  ॥ १०.७७ ॥  
  
वैश्यं प्रति तथैवैते  
निवर्तेरन्न् इति स्थितिः ।  
न तौ प्रति हि तान् धर्मान्  
मनुर् आह प्रजापतिः [मेधातिथिपाठः - प्रति हितान् धर्मान्]  ॥ १०.७८ ॥  
  
शस्त्रास्त्रभृत्त्वं क्षत्रस्य  
वणिक्-पशु-कृषिर् विषः ।  
आजीवनार्थं धर्मस् तु  
दानम् अध्ययनं यजिः  ॥ १०.७९ ॥  
  
वेदाभ्यासो ब्राह्मणस्य  
क्षत्रियस्य च रक्षणम् ।  
वार्ताकर्मैव वैश्यस्य  
विशिष्टानि स्वकर्मसु  ॥ १०.८० ॥  
  
  
  
अजीवंस् तु यथोक्तेन  
ब्राह्मणः स्वेन कर्मणा ।  
जीवेत् क्षत्रियधर्मेण  
स ह्य् अस्य प्रत्य् अनन्तरः  ॥ १०.८१ ॥  
  
उभाभ्याम् अप्य् अजीवंस् तु  
कथं स्याद् इति चेद् भवेत् ।  
कृषि-गोरक्षम् आस्थाय  
जीवेद् वैश्यस्य जीविकाम्  ॥ १०.८२ ॥  
  
वैश्यवृत्त्यापि जीवंस् तु  
ब्राह्मणः क्सत्रियो ऽपि वा ।  
हिंसा-प्रायां पराधीनां  
कृषिं यत्नेन वर्जयेत्  ॥ १०.८३ ॥  
  
कृषिं साध्व् इति मन्यन्ते  
सा वृत्तिः सद्विगर्हिताः ।  
भूमिं भूमिशयांश् चैव  
हन्ति काष्ठम् अयो-मुखम्  ॥ १०.८४ ॥  
  
इदं तु वृत्तिवैकल्यात्  
त्यजतो धर्मनैपुणं ।  
विट्-पण्यम् उद्धृतोद्धारं  
विक्रेयं वित्तवर्धनम्  ॥ १०.८५ ॥  
  
सर्वान् रसान् अपोहेत  
कृतान्नं च तिलैः सह ।  
अश्मनो लवणं चैव  
पशवो ये च मानुषाः  ॥ १०.८६ ॥  
  
सर्वं च तान्तवं रक्तं  
शाण-क्षौमाविकानि च ।  
अपि चेत् स्युर् अरक्तानि  
फल-मूले तथौषधीः  ॥ १०.८७ ॥  
  
अपः शस्त्रं विषं मांसं  
सोमं गन्धांश् च सर्वशः ।  
क्षीरं क्षौद्रं दधि घृतं  
तैलं मधु गुडं कुशान्  ॥ १०.८८ ॥  
  
आरण्यांश् च पशून् सर्वान्  
दंष्ट्रिणश् च वयांसि च ।  
मद्यं नीलिं च लाक्षां च  
सर्वांश् चैक-शफांस् तथा [मेधातिथिपाठः - नीलीं]  ॥ १०.८९ ॥  
  
कामम् उत्पाद्य कृष्यां तु  
स्वयम् एव कृषीवलः ।  
विक्रीणीत तिलाञ् शूद्रान्  
धर्मार्थम् अचिरस्थितान् [मेधातिथिपाठः - तिलाञ् शुद्धान्]  ॥ १०.९० ॥  
  
भोजनाभ्यञ्जनाद् दानाद्  
यद् अन्यत् कुरुते तिलैः ।  
कृमिभूतः श्वविष्ठायां  
पितृभिः सह मज्जति  ॥ १०.९१ ॥  
  
सद्यः पतति मांसेन  
लाक्षया लवणेन च ।  
त्र्यहेण शूद्रो भवति  
ब्राह्मणः क्षीरविक्रयात्  ॥ १०.९२ ॥  
  
इतरेषां तु पण्यानां  
विक्रयाद् इह कामतः ।  
ब्राह्मणः सप्तरात्रेण  
वैश्यभावं नियच्छति  ॥ १०.९३ ॥  
  
रसा रसैर् निमातव्या  
न त्व् एव लवणं रसैः ।  
कृतान्नं च कृतान्नेन  
तिला धान्येन तत्समाः  ॥ १०.९४ ॥  
  
  
  
जीवेद् एतेन राजन्यः  
सर्वेणाऽप्य् अनयं गतः ।  
न त्व् एव ज्यायंसीं वृत्तिम्  
अभिमन्येत कर्हि चित्  ॥ १०.९५ ॥  
  
यो लोभाद् अधमो जात्या  
जीवेद् उत्कृष्ट-कर्मभिः ।  
तं राजा निर्धनं कृत्वा  
क्षिप्रम् एव प्रवासयेत्  ॥ १०.९६ ॥  
  
वरं स्वधर्मो विगुणो  
न पारक्यः स्वनुष्ठितः [मेधातिथिपाठः - विगुणः परधर्मात्  
स्वधिष्ठितात्] ।  
परधर्मेण जीवन् हि  
सद्यः पतति जातितः  ॥ १०.९७ ॥  
  
  
  
वैश्यो ऽजीवन् स्वधर्मेण  
शूद्रवृत्त्यापि वर्तयेत् ।  
अनाचरन्न् अकार्याणि  
निवर्तेत च शक्तिमान्  ॥ १०.९८ ॥  
  
अशक्नुवंस् तु शुश्रूषां  
शूद्रः कर्तुं द्विजन्मनाम् ।  
पुत्र-दारात्ययं प्राप्तो  
जीवेत् कारुक-कर्मभिः  ॥ १०.९९ ॥  
  
यैः कर्मभिः प्रचरितैः  
शुश्रूष्यन्ते द्विजातयः ।  
तानि कारुक-कर्माणि  
शिल्पानि विविधानि च  ॥ १०.१०० ॥  
  
वैश्यवृत्तिम् अनातिष्ठन्  
ब्राह्मणः स्वे पथि स्थितः ।  
अवृत्तिकर्षितः सीदन्न्  
इमं धर्मं समाचरेत्  ॥ १०.१०१ ॥  
  
सर्वतः प्रतिगृह्णीयाद्  
ब्राह्मणस् त्व् अनयं गतः ।  
पवित्रं दुष्यतीत्य् एतद्  
धर्मतो नोपपद्यते  ॥ १०.१०२ ॥  
  
नाऽध्यापनाद् याजनाद् वा  
गर्हिताद् वा प्रतिग्रहात् ।  
दोषो भवति विप्राणां  
ज्वलनाम्बु-समा हि ते  ॥ १०.१०३ ॥  
  
जीवितात्ययम् आपन्नो  
यो ऽन्नम् अत्ति ततस् ततः ।  
आकाशम् इव पङ्केन  
न स पापेन लिप्यते  ॥ १०.१०४ ॥  
  
अजीगर्तः सुतं हन्तुम्  
उपासर्पद् बुभुक्षितः ।  
न चालिप्यत पापेन  
क्षुत्प्रतीकारम् आचरन्  ॥ १०.१०५ ॥  
  
श्वमांसम् इच्छन् आर्तो ऽत्तुं  
धर्माधर्मविचक्षणः ।  
प्राणानां परिरक्षार्थं  
वामदेवो न लिप्तवान्  ॥ १०.१०६ ॥  
  
भरद्वाजः क्षुधार्तस् तु  
स-पुत्रो विजने वने ।  
बह्वीर् गाः प्रतिजग्राह  
वृधोस् तक्ष्णो महातपाः  ॥ १०.१०७ ॥  
  
क्षुधार्तश् चाऽत्तुम् अभ्यागाद्  
विश्वामित्रः श्वजाघनीम् ।  
चण्डालहस्ताद् आदाय  
धर्माधर्मविचक्षणः  ॥ १०.१०८ ॥  
  
प्रतिग्रहाद् याजनाद् वा  
तथैवाऽध्यापनाद् अपि ।  
प्रतिग्रहः प्रत्यवरः  
प्रेत्य विप्रस्य गर्हितः  ॥ १०.१०९ ॥  
  
याजनाध्यापने नित्यं  
क्रियेते संस्कृतात्मनाम् ।  
प्रतिग्रहस् तु क्रियते  
शूद्राद् अप्य् अन्त्य-जन्मनः  ॥ १०.११० ॥  
  
जप-होमैर् अपैत्य् एनो  
याजनाध्यापनैः कृतम् ।  
प्रतिग्रहनिमित्तं तु  
त्यागेन तपसैव च  ॥ १०.१११ ॥  
  
शिलोञ्छम् अप्य् आददीत  
विप्रो ऽजीवन् यतस् ततः ।  
प्रतिग्रहाच् छिलः श्रेयांस्  
ततो ऽप्य् उञ्छः प्रशस्यते  ॥ १०.११२ ॥  
  
सीदद्भिः कुप्यम् इच्छद्भिर्  
धने वा पृथिवीपतिः [मेधातिथिपाठः - धनं वा] ।  
याच्यः स्यात् स्नातकैर् विप्रैर्  
अदित्संस् त्यागम् अर्हति  ॥ १०.११३ ॥  
  
अकृतं च कृतात् क्षेत्राद्  
गौर् अजाविकम् एव च ।  
हिरण्यं धान्यम् अन्नं च  
पूर्वं पूर्वम् अदोषवत्  ॥ १०.११४ ॥  
  
सप्त वित्तागमा धर्म्या  
दायो लाभः क्रयो जयः ।  
प्रयोगः कर्मयोगश् च  
सत्प्रतिग्रह एव च  ॥ १०.११५ ॥  
  
विद्या शिल्पं भृतिः सेवा  
गोरक्ष्यं विपणिः कृषिः ।  
धृतिर् भैक्षं कुसीदं च  
दश जीवनहेतवः  ॥ १०.११६ ॥  
  
ब्राह्मणः क्षत्रियो वापि  
वृद्धिं नैव प्रयोजयेत् ।  
कामं तु खलु धर्मार्थं  
दद्यात् पापीयसे ऽल्पिकाम्  ॥ १०.११७ ॥  
  
चतुर्थम् आददानो ऽपि  
क्षत्रियो भागम् आपदि ।  
प्रजा रक्षन् परं शक्त्या  
किल्बिषात् प्रतिमुच्यते  ॥ १०.११८ ॥  
  
स्वधर्मो विजयस् तस्य  
नाहवे स्यात् पराङ्-मुखः ।  
शस्त्रेण वैश्यान् रक्षित्वा  
धर्म्यम् आहारयेद् बलिम् [मेधातिथिपाठः - वैश्याद् रक्षित्वा]  ॥ १०.११९ ॥  
  
धान्ये ऽष्टमं विशां शुल्कं  
विंशं कार्षापणावरम् ।  
कर्मोपकरणाः शूद्राः  
कारवः शिल्पिनस् तथा  ॥ १०.१२० ॥  
  
  
  
शूद्रस् तु वृत्तिम् आकाङ्क्षन्  
क्षत्रम् आराधयेद् यदि [मेधातिथिपाठः - आराधयेद् इति] ।  
धनिनं वाप्य् उपाराध्य  
वैश्यं शूद्रो जिजीविषेत्  ॥ १०.१२१ ॥  
  
स्वर्गार्थम् उभयार्थं वा  
विप्रान् आराधयेत् तु सः ।  
जातब्राह्मण-शब्दस्य  
सा ह्य् अस्य कृतकृत्यता  ॥ १०.१२२ ॥  
  
विप्रसेवैव शूद्रस्य  
विशिष्टं कर्म कीर्त्यते ।  
यद् अतो ऽन्यद् धि कुरुते  
तद् भवत्य् अस्य निष्फलम्  ॥ १०.१२३ ॥  
  
प्रकल्प्या तस्य तैर् वृत्तिः  
स्वकुटुम्बाद् यथार्हतः ।  
शक्तिं चाऽवेक्ष्य दाक्ष्यं च  
भृत्यानां च परिग्रहम्  ॥ १०.१२४ ॥  
  
उच्छिष्टम् अन्नं दातव्यं  
जीर्णानि वसनानि च ।  
पुलाकाश् चैव धान्यानां  
जीर्णाश् चैव परिच्छदाः  ॥ १०.१२५ ॥  
  
न शूद्रे पातकं किं चिन्  
न च संस्कारम् अर्हति ।  
नाऽस्याऽधिकारो धर्मे ऽस्ति  
न धर्मात् प्रतिषेधनम्  ॥ १०.१२६ ॥  
  
धर्मेप्सवस् तु धर्मज्ञाः  
सतां वृत्तम् अनुष्ठिताः [मेधातिथिपाठः - सतां धर्मम्] ।  
मन्त्रवर्ज्यं न दुष्यन्ति  
प्रशंसां प्राप्नुवन्ति च [मेधातिथिपाठः - मन्त्रवर्जं]  ॥ १०.१२७ ॥  
  
यथा यथा हि सद्वृत्तम्  
आतिष्ठत्य् अनसूयकः ।  
तथा तथेमं चाऽमुं च  
लोकं प्राप्नोत्य् अनिन्दितः  ॥ १०.१२८ ॥  
  
शक्तेनाऽपि हि शूद्रेण  
न कार्यो धनसंचयः ।  
शूद्रो हि धनम् आसाद्य  
ब्राह्मणान् एव बाधते  ॥ १०.१२९ ॥  
  
एते चतुर्णां वर्णानाम्  
आपद्धर्माः प्रकीर्तिताः ।  
यान् सम्यग् अनुतिष्ठन्तो  
व्रजन्ति परमं गतिम्  ॥ १०.१३० ॥  
  
एष धर्मविधिः कृत्स्नश्  
चातुर्वर्ण्यस्य कीर्तितः ।  
अतः परं प्रवक्ष्यामि  
प्रायश्चित्तविधिं शुभम्  ॥ १०.१३१ ॥  
  
  
  
  
  
  
  
  
## ११
सान्तानिकं यक्ष्यमाणम्  
अध्वगं सार्ववेदसम् ।  
गुर्व्-अर्थं पितृ-मात्र्-अर्थं  
स्वाध्यायार्थ्य् उपतापिनः  ॥ ११.१ ॥  
  
न वै तान् स्नातकान् विद्याद्  
ब्राह्मणान् धर्मभिक्षुकान् ।  
निःस्वेभ्यो देयम् एतेभ्यो  
दानं विद्याविशेषतः  ॥ ११.२ ॥  
  
एतेभ्यो हि द्विजाग्र्येभ्यो  
देयम् अन्नं स-दक्षिणम् ।  
इतरेभ्यो बहिर्वेदि  
कृतान्नं देयम् उच्यते  ॥ ११.३ ॥  
  
सर्वरत्नानि राजा तु  
यथार्हं प्रतिपादयेत् ।  
ब्राह्मणान् वेदविदुषो  
यज्ञार्थं चैव दक्षिणाम्  ॥ ११.४ ॥  
  
कृत-दारो ऽपरान् दारान्  
भिक्षित्वा यो ऽधिगच्छति ।  
रति-मात्रं फलं तस्य  
द्रव्यदातुस् तु संततिः  ॥ ११.५ ॥  
  
धनानि तु यथाशक्ति  
विप्रेषु प्रतिपादयेत् [नोत् इन् म्] ।  
वेदवित्सु विविक्तेषु  
प्रेत्य स्वर्गं समश्नुते [नोत् इन् म्]  ॥ ११.६ ॥  
  
यस्य त्रैवार्षिकं भक्तं  
पर्याप्तं भृत्यवृत्तये ।  
अधिकं वापि विद्येत  
स सोमं पातुम् अर्हति  ॥ ११.७ [०६ मेधातिथिपाठे] ॥  
अतः स्वल्पीयसि द्रव्ये  
यः सोमं पिबति द्विजः ।  
स पीतसोम-पूर्वो ऽपि  
न तस्याप्नोति तत्फलम्  ॥ ११.८ [०७ मेधातिथिपाठे] ॥  
  
शक्तः परजने दाता  
स्वजने दुःखजीविनि ।  
मध्व्-आपातो विषास्वादः  
स धर्म-प्रतिरूपकः  ॥ ११.९ [०८ मेधातिथिपाठे] ॥  
  
भृत्यानाम् उपरोधेन  
यत् करोत्य् और्ध्वदेहिकम् ।  
तद् भवत्य् असुखोदर्कं  
जीवतश् च मृतस्य च  ॥ ११.१० [०९ मेधातिथिपाठे] ॥  
  
यज्ञश् चेत् प्रतिरुद्धः स्याद्  
एकेनाऽङ्गेन यज्वनः ।  
ब्राह्मणस्य विशेषेन  
धार्मिके सति राजनि  ॥ ११.११ [१० मेधातिथिपाठे] ॥  
  
यो वैश्यः स्याद् बहुपशुर्  
हीन-क्रतुर् असोमपः ।  
कुटुम्बात् तस्य तद् द्रव्यम्  
आहरेद् यज्ञसिद्धये  ॥ ११.१२ [११ मेधातिथिपाठे] ॥  
  
आहरेत् त्रीणि वा द्वे वा  
कामं शूद्रस्य वेश्मनः ।  
न हि शूद्रस्य यज्ञेषु  
कश् चिद् अस्ति परिग्रहः  ॥ ११.१३ [१२ मेधातिथिपाठे] ॥  
  
यो ऽनाहिताग्निः शतगुर्  
अयज्वा च सहस्रगुः [क्:अयज्ञश्] ।  
तयोर् अपि कुटुम्बाभ्याम्  
आहरेद् अविचारयन्  ॥ ११.१४ [१३ मेधातिथिपाठे] ॥  
  
आदान-नित्याच् चादातुर्  
आहरेद् अप्रयच्छतः ।  
तथा यशो ऽस्य प्रथते  
धर्मश् चैव प्रवर्धते  ॥ ११.१५ [१४ मेधातिथिपाठे] ॥  
  
तथाऐव सप्तमे भक्ते  
भक्तानि षड् अनश्नता ।  
अश्वस्तनविधानेन  
हर्तव्यं हीन-कर्मणः  ॥ ११.१६ [१५ मेधातिथिपाठे] ॥  
  
खलात् क्षेत्राद् अगाराद् वा  
यतो वाप्य् उपलभ्यते ।  
आख्यातव्यं तु तत् तस्मै  
पृच्छते यदि पृच्छति  ॥ ११.१७ [१६ मेधातिथिपाठे] ॥  
  
ब्राह्मणस्वं न हर्तव्यं  
क्षत्रियेण कदा चन ।  
दस्यु-निष्क्रिययोस् तु स्वम्  
अजीवन् हर्तुम् अर्हति  ॥ ११.१८ [१७ मेधातिथिपाठे] ॥  
  
यो ऽसाधुभ्यो ऽर्थम् आदाय  
साधुभ्यः संप्रयच्छति ।  
स कृत्वा प्लवम् आत्मानं  
संतारयति ताव् उभौ  ॥ ११.१९ [१८ मेधातिथिपाठे] ॥  
  
यद् धनं यज्ञशीलानां  
देवस्वं तद् विदुर् बुधाः ।  
अयज्वनां तु यद् वित्तम्  
आसुरस्वं तद् उच्यते  ॥ ११.२० [१९ मेधातिथिपाठे] ॥  
  
न तस्मिन् धारयेद् दण्डं  
धार्मिकः पृथिवीपतिः ।  
क्षत्रियस्य हि बालिश्याद्  
ब्राह्मणः सीदति क्षुधा  ॥ ११.२१ [२० मेधातिथिपाठे] ॥  
  
तस्य भृत्यजनं ज्ञात्वा  
स्वकुटुम्बान् महीपतिः ।  
श्रुत-शीले च विज्ञाय  
वृत्तिं धर्म्यां प्रकल्पयेत्  ॥ ११.२२ [२१ मेधातिथिपाठे] ॥  
  
कल्पयित्वास्य वृत्तिं च  
रक्षेद् एनं समन्ततः ।  
राजा हि धर्मषड्भागं  
तस्मात् प्राप्नोति रक्षितात्  ॥ ११.२३ [२२ मेधातिथिपाठे] ॥  
  
न यज्ञार्थं धनं शूद्राद्  
विप्रो भिक्षेत कर्हि चित् ।  
यजमानो हि भिक्षित्वा  
चण्डालः प्रेत्य जायते  ॥ ११.२४ [२३ मेधातिथिपाठे] ॥  
  
याज्ञार्थम् अर्थं भिक्षित्वा  
यो न सर्वं प्रयच्छति ।  
स याति भासतां विप्रः  
काकतां वा शतं समाः  ॥ ११.२५ [२४ मेधातिथिपाठे] ॥  
  
देवस्वं ब्राह्मणस्वं वा  
लोभेनोपहिनस्ति यः ।  
स पापात्मा परे लोके  
गृध्रोच्छिष्टेन जीवति  ॥ ११.२६ [२५ मेधातिथिपाठे] ॥  
  
इष्टिं वैश्वानरीं नित्यं  
निर्वपेद् अब्दपर्यये ।  
कॢप्तानां पशु-सोमानां  
निष्कृत्यर्थम् असंभवे  ॥ ११.२७ [२६ मेधातिथिपाठे] ॥  
  
आपत्कल्पेन यो धर्मं  
कुरुते ऽनापदि द्विजः ।  
स नाप्नोति फलं तस्य  
परत्रेति विचारितम्  ॥ ११.२८ [२७ मेधातिथिपाठे] ॥  
  
विश्वैश् च देवैः साध्यैश् च  
ब्राह्मणैश् च महर्षिभिः ।  
आपत्सु मरणाद् भीतैर्  
विधेः प्रतिनिधिः कृतः  ॥ ११.२९ [२८ मेधातिथिपाठे] ॥  
  
प्रभुः प्रथमकल्पस्य  
यो ऽनुकल्पेन वर्तते ।  
न सांपरायिकं तस्य  
दुर्-मतेर् विद्यते फलम्  ॥ ११.३० [२९ मेधातिथिपाठे] ॥  
  
  
  
न ब्राह्मणो वेदयेत  
किं चिद् राजनि धर्मवित् ।  
स्ववीर्येणैव ताञ् शिष्यान्  
मानवान् अपकारिणः  ॥ ११.३१ [३० मेधातिथिपाठे] ॥  
  
स्ववीर्याद् राजवीर्याच् च  
स्ववीर्यं बलवत्तरम् ।  
तस्मात् स्वेनैव वीर्येण  
निगृह्णीयाद् अरीन् द्विजः  ॥ ११.३२ [३१ मेधातिथिपाठे] ॥  
श्रुतीर् अथर्वाङ्गिरसीः  
कुर्याद् इत्य् अविचारयन् ।  
वाक्शस्त्रं वै ब्राह्मणस्य  
तेन हन्याद् अरीन् द्विजः  ॥ ११.३३ [३२ मेधातिथिपाठे] ॥  
  
क्षत्रियो बाहुवीर्येण  
तरेद् आपदम् आत्मनः ।  
धनेन वैश्य-शूद्रौ तु  
जप-होमैर् द्विजोत्तमः  ॥ ११.३४ [३३ मेधातिथिपाठे] ॥  
  
विधाता शासिता वक्ता  
मैत्रो ब्राह्मण उच्यते ।  
तस्मै नाऽकुशलं ब्रूयान्  
न शुष्कां गिरम् ईरयेत्  ॥ ११.३५ [३४ मेधातिथिपाठे] ॥  
  
  
  
न वै कन्या न युवतिर्  
नाऽल्प-विद्यो न बालिशः ।  
होता स्याद् अग्निहोत्रस्य  
नार्तो नाऽसंस्कृतस् तथा  ॥ ११.३६ [३५ मेधातिथिपाठे] ॥  
  
नरके हि पतन्त्य् एते  
जुह्वन्तः स च यस्य तत् [मेधातिथिपाठः - जुह्वतः] ।  
तस्माद् वैतानकुशलो  
होता स्याद् वेदपारगः  ॥ ११.३७ [३६ मेधातिथिपाठे] ॥  
  
प्राजापत्यम् अदत्त्वाश्वम्  
अग्न्याधेयस्य दक्षिणाम् ।  
अनाहिताग्निर् भवति  
ब्राह्मणो विभवे सति  ॥ ११.३८ [३७ मेधातिथिपाठे] ॥  
  
पुण्यान्य् अन्यानि कुर्वीत  
श्रद्दधानो जितेन्द्रियः ।  
न त्व् अल्प-दक्षिणैर् यज्ञैर्  
यजेतेह कथं चन  ॥ ११.३९ [३८ मेधातिथिपाठे] ॥  
  
इन्द्रियाणि यशः स्वर्गम्  
आयुः कीर्तिं प्रजाः पशून् ।  
हन्त्य् अल्प-दक्षिणो यज्ञस्  
तस्मान् नाऽल्प-धनो यजेत्  ॥ ११.४० [३९ मेधातिथिपाठे] ॥  
  
अग्निहोत्र्य् अपविध्याऽग्नीन्  
ब्राह्मणः कामकारतः ।  
चान्द्रायणं चरेन् मासं  
वीरहत्यासमं हि तत्  ॥ ११.४१ [४० मेधातिथिपाठे] ॥  
  
ये शूद्राद् अधिगम्याऽर्थम्  
अग्निहोत्रम् उपासते ।  
ऋत्विजस् ते हि शूद्राणां  
ब्रह्मवादिषु गर्हिताः  ॥ ११.४२ [४१ मेधातिथिपाठे] ॥  
  
तेषां सततम् अज्ञानां  
वृषलाग्न्युपसेविनाम् ।  
पदा मस्तकम् आक्रम्य  
दाता दुर्गाणि संतरेत्  ॥ ११.४३ [४२ मेधातिथिपाठे] ॥  
  
  
  
अकुर्वन् विहितं कर्म  
निन्दितं च समाचरन् ।  
प्रसक्तश् चेन्द्रियार्थेषु  
प्रायश्चित्तीयते नरः [मेधातिथिपाठः - प्रसज्जन् इन्द्रियार्थेषु]  ॥ ११.४४ [४३ मेधातिथिपाठे] ॥  
  
अकामतः कृते पापे  
प्रायश्चित्तं विदुर् बुधाः ।  
कामकारकृते ऽप्य् आहुर्  
एके श्रुतिनिदर्शनात्  ॥ ११.४५ [४४ मेधातिथिपाठे] ॥  
  
अकामतः कृतं पापं  
वेदाभ्यासेन शुध्यति ।  
कामतस् तु कृतं मोहात्  
प्रायश्चित्तैः पृथग्विधैः  ॥ ११.४६ [४५ मेधातिथिपाठे] ॥  
  
  
  
प्रायश्चित्तीयतां प्राप्य  
दैवात् पूर्वकृतेन वा ।  
न संसर्गं व्रजेत् सद्भिः  
प्रायश्चित्ते ऽकृते द्विजः  ॥ ११.४७ [४६ मेधातिथिपाठे] ॥  
  
इह दुश्चरितैः के चित्  
के चित् पूर्वकृतैस् तथा ।  
प्राप्नुवन्ति दुर्-आत्मानो  
नरा रूपविपर्ययम्  ॥ ११.४८ [४७ मेधातिथिपाठे] ॥  
  
सुवर्णचौरः कौनख्यं  
सुरापः श्यावदन्तताम् ।  
ब्रह्महा क्षयरोगित्वं  
दौश्चर्म्यं गुरुतल्पगः  ॥ ११.४९ [४८ मेधातिथिपाठे] ॥  
  
पिशुनः पौतिनासिक्यं  
सूचकः पूतिवक्त्रताम् ।  
धान्यचौरो ऽङ्गहीनत्वम्  
आतिरैक्यं तु मिश्रकः  ॥ ११.५० [४९ मेधातिथिपाठे] ॥  
  
अन्नहर्तामयावित्वं  
मौक्यं वागपहारकः ।  
वस्त्रापहारकः श्वैत्र्यं  
पङ्गुताम् अश्वहारकः  ॥ ११.५१ [५० मेधातिथिपाठे] ॥  
  
एवं कर्मविशेषेण  
जायन्ते सद्विगर्हिताः ।  
जड-मूकान्ध-बधिरा  
विकृताकृतयस् तथा  ॥ ११.५२ [५१ मेधातिथिपाठे] ॥  
  
चरितव्यम् अतो नित्यं  
प्रायश्चित्तं विशुद्धये ।  
निन्द्यैर् हि लक्षणैर् युक्ता  
जायन्ते ऽनिष्कृतैनसः  ॥ ११.५३ [५२ मेधातिथिपाठे] ॥  
  
  
  
ब्रह्महत्या सुरापानं  
स्तेयं गुर्वङ्गनागमः ।  
महान्ति पातकान्य् आहुः  
संसर्गश् चाऽपि तैः सह  ॥ ११.५४ [५३ मेधातिथिपाठे] ॥  
  
अनृतं च समुत्कर्षे  
राजगामि च पैशुनम् ।  
गुरोश् चालीक-निर्बन्धः  
समानि ब्रह्महत्यया  ॥ ११.५५ [५४ मेधातिथिपाठे] ॥  
  
ब्रह्मोज्झता वेदनिन्दा  
कौटसाक्ष्यं सुहृद्वधः ।  
गर्हितानाद्ययोर् जग्धिः  
सुरापानसमानि षट्  ॥ ११.५६ [५५ मेधातिथिपाठे] ॥  
  
निक्षेपस्याऽपहरणं  
नराश्व-रजतस्य च ।  
भूमि-वज्र-मणीनां च  
रुक्मस्तेयसमं स्मृतम्  ॥ ११.५७ [५६ मेधातिथिपाठे] ॥  
  
रेतःसेकः स्वयोनीषु  
कुमारीष्व् अन्त्यजासु च ।  
सख्युः पुत्रस्य च स्त्रीषु  
गुरुतल्पसमं विदुः  ॥ ११.५८ [५७ मेधातिथिपाठे] ॥  
  
गोवधो ऽयाज्य-संयाज्यं  
पारदार्यात्मविक्रयः ।  
गुरु-मातृ-पितृ-त्यागः  
स्वाध्यायाग्न्योः सुतस्य च  ॥ ११.५९ [५८ मेधातिथिपाठे] ॥  
  
परिवित्तितानुजे ऽनूढे  
परिवेदनम् एव च ।  
तयोर् दानं च कन्यायास्  
तयोर् एव च याजनम्  ॥ ११.६० [५९ मेधातिथिपाठे] ॥  
  
कन्याया दूषणं चैव  
वार्धुष्यं व्रतलोपनम् ।  
तडागाराम-दाराणाम्  
अपत्यस्य च विक्रयः  ॥ ११.६१ [६० मेधातिथिपाठे] ॥  
  
व्रात्यता बान्धवत्यागो  
भृत्याध्यापनम् एव च ।  
भृत्या चाऽध्ययनादानम्  
अपण्यानां च विक्रयः [मेधातिथिपाठः - भृताच् चाऽध्ययनादानम्]  ॥ ११.६२ [६१ मेधातिथिपाठे] ॥  
  
सर्वाकारेष्व् अधीकारो  
महायन्त्रप्रवर्तनम् ।  
हिंसौषधीनां स्त्र्य्-आजीवो  
ऽभिचारो मूलकर्म च  ॥ ११.६३ [६२ मेधातिथिपाठे] ॥  
  
इन्धनार्थम् अशुष्काणां  
द्रुमाणाम् अवपातनम् ।  
आत्मार्थं च क्रियारम्भो  
निन्दितान्नादनं तथा  ॥ ११.६४ [६३ मेधातिथिपाठे] ॥  
  
अनाहिताग्निता स्तेयम्  
ऋणानाम् अनपक्रिया ।  
असच्-छाष्ट्राधिगमनं  
कौशीलव्यस्य च क्रिया  ॥ ११.६५ [६४ मेधातिथिपाठे] ॥  
धान्य-कुप्य-पशुस्तेयं  
मद्यपस्त्रीनिषेवणम् ।  
स्त्री-शूद्र-विट्-क्षत्रवधो  
नास्तिक्यं चोपपातकम्  ॥ ११.६६ [६५ मेधातिथिपाठे] ॥  
  
ब्राह्मणस्य रुजः कृत्वा  
घ्रातिर् अघ्रेय-मद्ययोः [मेधातिथिपाठः - रुजःकृत्यं] ।  
जैह्म्यं च मैथुनं पुंसि  
जातिभ्रंशकरं स्मृतम्  ॥ ११.६७ [६६ मेधातिथिपाठे] ॥  
  
खराश्वोष्ट्र-मृगेभानाम्  
अजाविकवधस् तथा ।  
संकरीकरणं ज्ञेयं  
मीनाहि-महिषस्य च  ॥ ११.६८ [६७ मेधातिथिपाठे] ॥  
  
निन्दितेभ्यो धनादानं  
वाणिज्यं शूद्रसेवनम् ।  
अपात्रीकरणं ज्ञेयम्  
असत्यस्य च भाषणम्  ॥ ११.६९ [६८ मेधातिथिपाठे] ॥  
  
कृमि-कीट-वयो-हत्या  
मद्यानुगतभोजनम् ।  
फलैधः-कुसुम-स्तेयम्  
अधैर्यं च मलावहम्  ॥ ११.७० [६९ मेधातिथिपाठे] ॥  
  
  
एतान्य् एनांसि सर्वाणि  
यथोक्तानि पृथक् पृथक् ।  
यैर् यैर् व्रतैर् अपोह्यन्ते  
तानि सम्यङ् निबोधत  ॥ ११.७१ [७० मेधातिथिपाठे] ॥  
  
ब्रह्महा द्वादश समाः  
कुटीं कृत्वा वने वसेत् ।  
भैक्षाश्य् आत्मविशुद्ध्यर्थं  
कृत्वा शवशिरो ध्वजम्  ॥ ११.७२ [७१ मेधातिथिपाठे] ॥  
  
लक्ष्यं शस्त्रभृतां वा स्याद्  
विदुषाम् इच्छयात्मनः ।  
प्रास्येद् आत्मानम् अग्नौ वा  
समिद्धे त्रिर् अवाक्-शिराः  ॥ ११.७३ [७२ मेधातिथिपाठे] ॥  
  
यजेत वाश्वमेधेन  
स्वर्जिता गोसवेन वा ।  
अभिजिद्-विश्वजिद्भ्यां वा  
त्रिवृताग्निष्टुतापि वा  ॥ ११.७४ [७३ मेधातिथिपाठे] ॥  
  
जपन् वान्यतमं वेदं  
योजनानां शतं व्रजेत् ।  
ब्रह्महत्यापनोदाय  
मितभुङ् नियतेन्द्रियः  ॥ ११.७५ [७४ मेधातिथिपाठे] ॥  
  
सर्वस्वं वेदविदुषे  
ब्राह्मणायोपपादयेत् ।  
धनं हि जीवनायाऽलं  
गृहं वा स-परिच्छदम्  ॥ ११.७६ [७५ मेधातिथिपाठे] ॥  
  
हविष्यभुग् वानुसरेत्  
प्रतिस्रोतः सरस्वतीम् ।  
जपेद् वा नियताहारस्  
त्रिर् वै वेदस्य संहिताम्  ॥ ११.७७ [७६ मेधातिथिपाठे] ॥  
  
कृत-वापनो निवसेद्  
ग्रामान्ते गोव्रजे ऽपि वा ।  
आश्रमे वृक्षमूले वा  
गो-ब्राह्मणहिते रतः  ॥ ११.७८ [७७ मेधातिथिपाठे] ॥  
  
ब्राह्मणार्थे गवार्थे वा  
सद्यः प्राणान् परित्यजेत् [मेधातिथिपाठः - संयक् प्राणान्] ।  
मुच्यते ब्रह्महत्याया  
गोप्ता गोर् ब्राह्मणस्य च  ॥ ११.७९ [७८ मेधातिथिपाठे] ॥  
  
त्रिवारं प्रतिरोद्धा वा  
सर्वस्वम् अवजित्य वा [मेधातिथिपाठः - त्र्यवरं] ।  
विप्रस्य तन्निमित्ते वा  
प्राणालाभे विमुच्यते [मेधातिथिपाठः - प्राणालाभे ऽपि मुच्यते]  ॥ ११.८० [७९ मेधातिथिपाठे] ॥  
  
एवं दृढ-व्रतो नित्यं  
ब्रह्मचारी समाहितः ।  
समाप्ते द्वादशे वर्षे  
ब्रह्महत्यां व्यपोहति  ॥ ११.८१ [८० मेधातिथिपाठे] ॥  
  
शिष्ट्वा वा भूमिदेवानां  
नरदेवसमागमे ।  
स्वम् एनो ऽवभृथस्नातो  
हयमेधे विमुच्यते  ॥ ११.८२ [८१ मेधातिथिपाठे] ॥  
  
धर्मस्य ब्राह्मणो मूलम्  
अग्रं राजन्य उच्यते ।  
तस्मात् समागमे तेषाम्  
एनो विख्याप्य शुध्यति  ॥ ११.८३ [८२ मेधातिथिपाठे] ॥  
  
ब्रह्मणः संभवेनैव  
देवानाम् अपि दैवतम् ।  
प्रमाणं चैव लोकस्य  
ब्रह्मात्रैव हि कारणम्  ॥ ११.८४ [८३ मेधातिथिपाठे] ॥  
  
तेषां वेदविदो ब्रूयुस्  
त्रयो ऽप्य् एनः सुनिष्कृतिम् ।  
सा तेषां पावनाय स्यात्  
पवित्रा विदुषां हि वाक् [मेधातिथिपाठः - पवित्रं]  ॥ ११.८५ [८४ मेधातिथिपाठे] ॥  
  
अतो ऽन्यतमम् आस्थाय  
विधिं विप्रः समाहितः ।  
ब्रह्महत्याकृतं पापं  
व्यपोहत्य् आत्मवत्तया  ॥ ११.८६ [८५ मेधातिथिपाठे] ॥  
  
हत्वा गर्भम् अविज्ञातम्  
एतद् एव व्रतं चरेत् ।  
राजन्य-वैश्यौ चेजानाव्  
आत्रेयीम् एव च स्त्रियम्  ॥ ११.८७ [८६ मेधातिथिपाठे] ॥  
  
उक्त्वा चैवाऽनृतं साक्ष्ये  
प्रतिरुध्य गुरुं तथा [मेधातिथिपाठः - प्रतिरभ्य] ।  
अपहृत्य च निःक्षेपं  
कृत्वा च स्त्री-सुहृद्-वधम् [मेधातिथिपाठः - निक्षेपं]  ॥ ११.८८ [८७ मेधातिथिपाठे] ॥  
  
इयं विशुद्धिर् उदिता  
प्रमाप्याऽकामतो द्विजम् ।  
कामतो ब्राह्मणवधे  
निष्कृतिर् न विधीयते  ॥ ११.८९ [८८ मेधातिथिपाठे] ॥  
  
  
  
सुरां पीत्वा द्विजो मोहाद्  
अग्नि-वर्णां सुरां पिबेत् ।  
तया स काये निर्दग्धे  
मुच्यते किल्बिषात् ततः  ॥ ११.९० [८९ मेधातिथिपाठे] ॥  
  
गोमूत्रम् अग्नि-वर्णं वा  
पिबेद् उदकम् एव वा ।  
पयो घृतं वा० मरणाद्  
गोशकृद्रसम् एव वा  ॥ ११.९१ [९० मेधातिथिपाठे] ॥  
  
कणान् वा भक्षयेद् अब्दं  
पिण्याकं वा सकृन् निशि ।  
सुरापानापनुत्त्यर्थं  
वालवासा जटी ध्वजी  ॥ ११.९२ [९१ मेधातिथिपाठे] ॥  
  
सुरा वै मलम् अन्नानां  
पाप्मा च मलम् उच्यते ।  
तस्माद् ब्राह्मण-राजन्यौ  
वैश्यश् च न सुरां पिबेत्  ॥ ११.९३ [९२ मेधातिथिपाठे] ॥  
  
गौडी पैष्टी च माध्वी च  
विज्ञेया त्रिविधा सुरा ।  
यथैवैका तथा सर्वा  
न पातव्या द्विजोत्तमैः  ॥ ११.९४ [९३ मेधातिथिपाठे] ॥  
  
यक्ष-रक्षः-पिशाचान्नं  
मद्यं मांसं सुरासवम् ।  
तद् ब्राह्मणेन नाऽत्तव्यं  
देवानाम् अश्नता हविः  ॥ ११.९५ [९४ मेधातिथिपाठे] ॥  
  
अमेध्ये वा पतेन् मत्तो  
वैदिकं वाप्य् उदाहरेत् ।  
अकार्यम् अन्यत् कुर्याद् वा  
ब्राह्मणो मदमोहितः  ॥ ११.९६ [९५ मेधातिथिपाठे] ॥  
  
यस्य कायगतं ब्रह्म  
मद्येनाप्लाव्यते सकृत् ।  
तस्य व्यपैति ब्राह्मण्यं  
शूद्रत्वं च स गच्छति  ॥ ११.९७ [९६ मेधातिथिपाठे] ॥  
  
एषा विचित्राभिहिता  
सुरापानस्य निष्कृतिः ।  
अत ऊर्ध्वं प्रवक्ष्यामि  
सुवर्णस्तेयनिष्कृतिम्  ॥ ११.९८ [९७ मेधातिथिपाठे] ॥  
  
  
  
सुवर्णस्तेयकृद् विप्रो  
राजानम् अभिगम्य तु ।  
स्वकर्म ख्यापयन् ब्रूयान्  
मां भवान् अनुशास्त्व् इति  ॥ ११.९९ [९८ मेधातिथिपाठे] ॥  
  
गृहीत्वा मुसलं राजा  
सकृद् धन्यात् तु तं स्वयम् ।  
वधेन शुध्यति स्तेनो  
ब्राह्मणस् तपसैव तु  ॥ ११.१०० [९९ मेधातिथिपाठे] ॥  
  
तपसापनुनुत्सुस् तु  
सुवर्णस्तेयजं मलम् ।  
चीरवासा द्विजो ऽरण्ये  
चरेद् ब्रह्महणो व्रतम्  ॥ ११.१०१ [१०० मेधातिथिपाठे] ॥  
  
एतैर् व्रतैर् अपोहेत  
पापं स्तेयकृतं द्विजः ।  
गुरुस्त्रीगमनीयं तु  
व्रतैर् एभिर् अपानुदेत्  ॥ ११.१०२ [१०१ मेधातिथिपाठे] ॥  
  
  
  
गुरुतल्प्य् अभिभाष्यैनस्  
तप्ते स्वप्याद् अयोमये [मेधातिथिपाठः - तल्पे स्वप्याद्] ।  
सूर्मीं ज्वलन्तीं स्वाश्लिष्येन्  
मृत्युना स विशुध्यति [मेधातिथिपाठः - वाश्लिष्येन्]  ॥ ११.१०३ [१०२ मेधातिथिपाठे] ॥  
  
स्वयं वा शिष्ण-वृषणाव्  
उत्कृत्याधाय चाऽञ्जलौ ।  
नैरृतीं दिशम् आतिष्ठेद्  
आ निपाताद् अजिह्मगः  ॥ ११.१०४ [१०३ मेधातिथिपाठे] ॥  
  
खट्वाङ्गी चीर-वासा वा  
श्मश्रुलो विजने वने ।  
प्राजापत्यं चरेत् कृच्छ्रम्  
अब्दम् एकं समाहितः  ॥ ११.१०५ [१०४ मेधातिथिपाठे] ॥  
  
चान्द्रायणं वा त्रीन् मासान्  
अभ्यस्येन् नियतेन्द्रियः ।  
हविष्येण यवाग्वा वा  
गुरुतल्पापनुत्तये  ॥ ११.१०६ [१०५ मेधातिथिपाठे] ॥  
  
एतैर् व्रतैर् अपोहेयुर्  
महापातकिनो मलम् ।  
उपपातकिनस् त्व् एवम्  
एभिर् नानाविधैर् व्रतैः  ॥ ११.१०७ [१०६ मेधातिथिपाठे] ॥  
  
  
  
उपपातकसंयुक्तो  
गोघ्नो मासं यवान् पिबेत् ।  
कृत-वापो वसेद् गोष्ठे  
चर्मणा तेन संवृतः  ॥ ११.१०८ [१०७ मेधातिथिपाठे] ॥  
  
चतुर्थकालम् अश्नीयाद्  
अक्षार-लवणं मितम् ।  
गोमूत्रेणाचरेत् स्नानं  
द्वौ मासौ नियतेन्द्रियः  ॥ ११.१०९ [१०८ मेधातिथिपाठे] ॥  
  
दिवानुगच्छेद् गास् तास् तु  
तिष्ठन्न् ऊर्ध्वं रजः पिबेत् ।  
शुश्रूषित्वा नमस्कृत्य  
रात्रौ वीरासनं वसेत् [मेधातिथिपाठः - वीरासनो]  ॥ ११.११० [१०९ मेधातिथिपाठे] ॥  
  
तिष्ठन्तीष्व् अनुतिष्ठेत् तु  
व्रजन्तीष्व् अप्य् अनुव्रजेत् ।  
आसीनासु तथासीनो  
नियतो वीत-मत्सरः  ॥ ११.१११ [११० मेधातिथिपाठे] ॥  
  
आतुराम् अभिशस्तां वा  
चौर-व्याघ्रादिभिर् भयैः ।  
पतितां पङ्कलग्नं वा  
सर्वोपायैर् विमोचयेत् [क्:सर्वप्राणैर्]  ॥ ११.११२ [१११ मेधातिथिपाठे] ॥  
  
उष्णे वर्षति शीते वा  
मारुते वाति वा भृशम् ।  
न कुर्वीतात्मनस् त्राणं  
गोर् अकृत्वा तु शक्तितः  ॥ ११.११३ [११२ मेधातिथिपाठे] ॥  
  
आत्मनो यदि वान्येषां  
गृहे क्षेत्रे ऽथ वा खले ।  
भक्षयन्तीं न कथयेत्  
पिबन्तं चैव वत्सकम्  ॥ ११.११४ [११३ मेधातिथिपाठे] ॥  
  
अनेन विधिना यस् तु  
गोघ्नो गाम् अनुगच्छति ।  
स गोहत्याकृतं पापं  
त्रिभिर् मासैर् व्यपोहति  ॥ ११.११५ [११४ मेधातिथिपाठे] ॥  
  
वृषभैकादशा गाश् च  
दद्यात् सुचरित-व्रतः ।  
अविद्यमाने सर्वस्वं  
वेदविद्भ्यो निवेदयेत्  ॥ ११.११६ [११५ मेधातिथिपाठे] ॥  
  
एतद् एव व्रतं कुर्युर्  
उपपातकिनो द्विजाः ।  
अवकीर्णिवर्ज्यं शुद्ध्यर्थं  
चान्द्रायणम् अथाऽपि वा [मेधातिथिपाठः - अवकीर्णिवर्जं]  ॥ ११.११७ [११६ मेधातिथिपाठे] ॥  
  
  
  
अवकीर्णी तु काणेन  
गर्दभेन चतुष्पथे ।  
पाकयज्ञविधानेन  
यजेत निरृतिं निशि  ॥ ११.११८ [११७ मेधातिथिपाठे] ॥  
  
हुत्वाग्नौ विधिवद् धोमान्  
अन्ततश् च समेत्य् ऋचा ।  
वातेन्द्र-गुरु-वह्नीनां  
जुहुयात् सर्पिषाहुतीः  ॥ ११.११९ [११८ मेधातिथिपाठे] ॥  
  
कामतो रेतसः सेकं  
व्रतस्थस्य द्विजन्मनः ।  
अतिक्रमं व्रतस्याहुर्  
धर्मज्ञा ब्रह्मवादिनः  ॥ ११.१२० [११९ मेधातिथिपाठे] ॥  
  
मारुतं पुरुहूतं च  
गुरुं पावकम् एव च ।  
चतुरो व्रतिनो ऽभ्येति  
ब्राह्मं तेजो ऽवकीर्णिनः  ॥ ११.१२१ [१२० मेधातिथिपाठे] ॥  
  
एतस्मिन्न् एनसि प्राप्ते  
वसित्वा गर्दभाजिनम् ।  
सप्तागारांश् चरेद् भैक्षं  
स्वकर्म परिकीर्तयन्  ॥ ११.१२२ [१२१ मेधातिथिपाठे] ॥  
  
तेभ्यो लब्धेन भैक्षेण  
वर्तयन्न् एककालिकम् ।  
उपस्पृशंस् त्रिषवणं त्व्  
अब्देन स विशुध्यति [मेधातिथिपाठः - त्रिषवणम् अब्देन]  ॥ ११.१२३ [१२२ मेधातिथिपाठे] ॥  
  
जातिभ्रंशकरं कर्म  
कृत्वान्यतमम् इच्छया ।  
चरेत् सांतपनं कृच्छ्रं  
प्राजापत्यम् अनिच्छया  ॥ ११.१२४ [१२३ मेधातिथिपाठे] ॥  
  
संकरापात्रकृत्यासु  
मासं शोधनम् ऐन्दवम् [मेधातिथिपाठः - ऐन्दवः] ।  
मलिनीकरणीयेषु  
तप्तः स्याद् यावकैस् त्र्यहम्  ॥ ११.१२५ [१२४ मेधातिथिपाठे] ॥  
  
तुरीयो ब्रह्महत्यायाः  
क्षत्रियस्य वधे स्मृतः ।  
वैश्ये ऽष्टमांशो वृत्तस्थे  
शूद्रे ज्ञेयस् तु षोडशः  ॥ ११.१२६ [१२५ मेधातिथिपाठे] ॥  
  
अकामतस् तु राजन्यं  
विनिपात्य द्विजोत्तमः ।  
वृषभैकसहस्रा गा  
दद्यात् सुचरित-व्रतः  ॥ ११.१२७ [१२६ मेधातिथिपाठे] ॥  
  
त्र्यब्दं चरेद् वा नियतो  
जटी ब्रह्महणो व्रतम् ।  
वसन् दूरतरे ग्रामाद्  
वृक्षमूल-निकेतनः  ॥ ११.१२८ [१२७ मेधातिथिपाठे] ॥  
  
एतद् एव चरेद् अब्दं  
प्रायश्चित्तं द्विजोत्तमः ।  
प्रमाप्य वैश्यं वृत्तस्थं  
दद्याच् चैकशतं गवाम् [मेधातिथिपाठः - दद्याद् वैकशतं]  ॥ ११.१२९ [१२८ मेधातिथिपाठे] ॥  
  
एतद् एव व्रतं कृत्स्नं  
षण्मासाञ् शूद्रहा चरेत् ।  
 वृषभैकादशा वापि  
दद्याद् विप्राय गाः सिताः  ॥ ११.१३० [१२९ मेधातिथिपाठे] ॥  
  
मार्जार-नकुलौ हत्वा  
चाषं मण्डूकम् एव च ।  
श्व-गोधोलूक-काकांश् च  
शूद्रहत्याव्रतं चरेत्  ॥ ११.१३१ [१३० मेधातिथिपाठे] ॥  
  
पयः पिबेत् त्रिरात्रं वा  
योजनं वाध्वनो व्रजेत् ।  
उपस्पृशेत् स्रवन्त्यां वा  
सूक्तं वाब्-दैवतं जपेत्  ॥ ११.१३२ [१३१ मेधातिथिपाठे] ॥  
  
अभ्रिं कार्ष्णायसीं दद्यात्  
सर्पं हत्वा द्विजोत्तमः ।  
पलालभारकं षण्ढे  
सैसकं चैकमाषकम्  ॥ ११.१३३ [१३२ मेधातिथिपाठे] ॥  
  
घृतकुम्भं वराहे तु  
तिलद्रोणं तु तित्तिरौ ।  
शुके द्विहायनं वत्सं  
क्रौञ्चं हत्वा त्रिहायनम्  ॥ ११.१३४ [१३३ मेधातिथिपाठे] ॥  
  
हत्वा हंसं बलाकां च  
बकं बर्हिणम् एव च ।  
वानरं श्येन-भासौ च  
स्पर्शयेद् ब्राह्मणाय गाम्  ॥ ११.१३५ [१३४ मेधातिथिपाठे] ॥  
  
वासो दद्याद् धयं हत्वा  
पञ्च नीलान् वृषान् गजम् ।  
अज-मेषाव् अनड्वाहं  
खरं हत्वैकहायनम्  ॥ ११.१३६ [१३५ मेधातिथिपाठे] ॥  
  
क्रव्यादांस् तु मृगान् हत्वा  
धेनुं दद्यात् पयस्विनीम् ।  
अक्रव्यादान् वत्सतरीम्  
उष्ट्रं हत्वा तु कृष्णलम्  ॥ ११.१३७ [१३६ मेधातिथिपाठे] ॥  
  
जीन-कार्मुक-बस्तावीन्  
पृथग् दद्याद् विशुद्धये ।  
चतुर्णाम् अपि वर्णानां  
नारीर् हत्वानवस्थिताः  ॥ ११.१३८ [१३७ मेधातिथिपाठे] ॥  
  
दानेन वधनिर्णेकं  
सर्पादीनाम् अशक्नुवन् ।  
एकैकशश् चरेत् कृच्छ्रं  
द्विजः पापापनुत्तये  ॥ ११.१३९ [१३८ मेधातिथिपाठे] ॥  
  
अस्थिमतां तु सत्त्वानां  
सहस्रस्य प्रमापणे ।  
पूर्णे चाऽनस्य् अनस्थ्नां तु  
शूद्रहत्याव्रतं चरेत्  ॥ ११.१४० [१३९ मेधातिथिपाठे] ॥  
  
किं चिद् एव तु विप्राय  
दद्याद् अस्थिमतां वधे ।  
अनस्थ्नां चैव हिंसायां  
प्राणायामेन शुध्यति  ॥ ११.१४१ [१४० मेधातिथिपाठे] ॥  
  
फलदानां तु वृक्षाणां  
छेदने जप्यम् ऋक्-शतम् ।  
गुल्म-वल्ली-लतानां च  
पुष्पितानां च वीरुधाम्  ॥ ११.१४२ [१४१ मेधातिथिपाठे] ॥  
  
अन्नाद्यजानां सत्त्वानां  
रसजानां च सर्वशः ।  
फल-पुष्पोद्भवानां च  
घृतप्राशो विशोधनम्  ॥ ११.१४३ [१४२ मेधातिथिपाठे] ॥  
  
कृष्टजानाम् ओषधीनां  
जातानां च स्वयं वने ।  
वृथालम्भे ऽनुगच्छेद् गां  
दिनम् एकं पयो-व्रतः  ॥ ११.१४४ [१४३ मेधातिथिपाठे] ॥  
  
एतैर् व्रतैर् अपोह्यं स्याद्  
एनो हिंसा-समुद्भवम् ।  
ज्ञानाज्ञानकृतं कृत्स्नं  
शृणुताऽनाद्यभक्षणे  ॥ ११.१४५ [१४४ मेधातिथिपाठे] ॥  
  
  
  
अज्ञानाद् वारुणीं पीत्वा  
संस्कारेणैव शुध्यति ।  
मतिपूर्वम् अनिर्देश्यं  
प्राणान्तिकम् इति स्थितिः  ॥ ११.१४६ [१४५ मेधातिथिपाठे] ॥  
  
अपः सुराभाजनस्था  
मद्यभाण्डस्थितास् तथा ।  
पञ्चरात्रं पिबेत् पीत्वा  
शङ्खपुष्पीशृतं पयः  ॥ ११.१४७ [१४६ मेधातिथिपाठे] ॥  
  
स्पृष्ट्व दत्त्वा च मदिरां  
विधिवत् प्रतिगृह्य च ।  
शूद्रोच्छिष्टाश् च पीत्वापः  
कुशवारि पिबेत् त्र्यहम्  ॥ ११.१४८ [१४७ मेधातिथिपाठे] ॥  
  
ब्राह्मणस् तु सुरापस्य  
गन्धम् आघ्राय सोमपः ।  
प्राणान् अप्सु त्रिर् आयम्य  
घृतं प्राश्य विशुध्यति  ॥ ११.१४९ [१४८ मेधातिथिपाठे] ॥  
  
अज्ञानात् प्राश्य विण्-मूत्रं  
सुरासंस्पृष्टम् एव च ।  
पुनः संस्कारम् अर्हन्ति  
त्रयो वर्णा द्विजातयः  ॥ ११.१५० [१४९ मेधातिथिपाठे] ॥  
  
वपनं मेखला दण्डो  
भैक्षचर्या व्रतानि च [मेधातिथिपाठः - भैक्ष्यचर्या] ।  
निवर्तन्ते द्विजातीनां  
पुनःसंस्कारकर्मणि  ॥ ११.१५१ [१५० मेधातिथिपाठे] ॥  
  
अभोज्यानां तु भुक्त्वान्नं  
स्त्री-शूद्रोच्छिष्टम् एव च ।  
जग्ध्वा मांसम् अभक्ष्यं च  
सप्तरात्रं यवान् पिबेत्  ॥ ११.१५२ [१५१ मेधातिथिपाठे] ॥  
  
शुक्तानि च कषायांश् च  
पीत्वा मेध्यान्य् अपि द्विजः ।  
तावद् भवत्य् अप्रयतो  
यावत् तन् न व्रजत्य् अधः  ॥ ११.१५३ [१५२ मेधातिथिपाठे] ॥  
  
विड्वराह-खरोष्ट्राणां  
गोमायोः कपि-काकयोः ।  
प्राश्य मूत्र-पुरीषाणि  
द्विजश् चान्द्रायणं चरेत्  ॥ ११.१५४ [१५३ मेधातिथिपाठे] ॥  
शुष्काणि भुक्त्वा मांसानि  
भौमानि कवकानि च ।  
अज्ञातं चैव सूनास्थम्  
एतद् एव व्रतं चरेत्  ॥ ११.१५५ [१५४ मेधातिथिपाठे] ॥  
  
क्रव्याद-सूकरोष्ट्राणां  
कुक्कुटानां च भक्षणे ।  
नर-काक-खराणां च  
तप्तकृच्छ्रं विशोधनम्  ॥ ११.१५६ [१५५ मेधातिथिपाठे] ॥  
  
मासिकान्नं तु यो ऽश्नीयाद्  
असमावर्तको द्विजः ।  
स त्रीण्य् अहान्य् उपवसेद्  
एकाहं चोदके वसेत्  ॥ ११.१५७ [१५६ मेधातिथिपाठे] ॥  
  
ब्रह्मचारी तु यो ऽश्नीयान्  
मधु मांसं कथं चन [मेधातिथिपाठः - व्रतचारी तु] ।  
स कृत्वा प्राकृतं कृच्छ्रं  
व्रतशेषं समापयेत्  ॥ ११.१५८ [१५७ मेधातिथिपाठे] ॥  
  
बिडाल-काकाखूच्छिष्टं  
जग्ध्वा श्व-नकुलस्य च ।  
केश-कीटावपन्नं च  
पिबेद् ब्रह्मसुवर्चलाम्  ॥ ११.१५९ [१५८ मेधातिथिपाठे] ॥  
  
अभोज्यम् अन्नं नाऽत्तव्यम्  
आत्मनः शुद्धिम् इच्छता ।  
अज्ञानभुक्तं तूत्तार्यं  
शोध्यं वाप्य् आशु शोधनैः  ॥ ११.१६० [१५९ मेधातिथिपाठे] ॥  
  
एषो ऽनाद्यादनस्योक्तो  
व्रतानां विविधो विधिः ।  
स्तेयदोषापहर्तॄणां  
व्रतानां श्रूयतां विधिः  ॥ ११.१६१ [१६० मेधातिथिपाठे] ॥  
  
धान्यान्न-धनचौर्याणि  
कृत्वा कामाद् द्विजोत्तमः ।  
स्वजातीयगृहाद् एव  
कृच्छ्राब्देन विशुध्यति  ॥ ११.१६२ [१६१ मेधातिथिपाठे] ॥  
  
मनुष्याणां तु हरणे  
स्त्रीणां क्षेत्र-गृहस्य च ।  
कूप-वापीजलानां च  
शुद्धिश् चान्द्रायणं स्मृतम्  ॥ ११.१६३ [१६२ मेधातिथिपाठे] ॥  
  
द्रव्याणाम् अल्प-साराणां  
स्तेयं कृत्वान्यवेश्मतः [मेधातिथिपाठः - कृत्वान्यवेश्मनि] ।  
चरेत् सांतपनं कृच्छ्रं  
तन् निर्यात्य् आत्मशुद्धये  ॥ ११.१६४ [१६३ मेधातिथिपाठे] ॥  
  
भक्ष्य-भोज्यापहरणे  
यान-शय्यासनस्य च ।  
पुष्प-मूल-फलानां च  
पञ्चगव्यं विशोधनम्  ॥ ११.१६५ [१६४ मेधातिथिपाठे] ॥  
  
तृण-काष्ठ-द्रुमाणां च  
शुष्कान्नस्य गुडस्य च ।  
चेल-चर्मामिषाणां च  
त्रिरात्रं स्याद् अभोजनम् [मेधातिथिपाठः - चैल-चर्मामिक्षाणां]  ॥ ११.१६६ [१६५ मेधातिथिपाठे] ॥  
  
मणि-मुक्ता-प्रवालानां  
ताम्रस्य रजतस्य च ।  
अयः-कांस्योपलानां च  
द्वादशाहं कणान्नता  ॥ ११.१६७ [१६६ मेधातिथिपाठे] ॥  
  
कार्पास-कीटजोर्णानां  
द्विशफैकशफस्य च [मेधातिथिपाठः - द्वेशफैकखुरस्य च] ।  
पक्षि-गन्धौषधीनां च  
रज्ज्वाश् चैव त्र्यहं पयः  ॥ ११.१६८ [१६७ मेधातिथिपाठे] ॥  
  
एतैर् व्रतैर् अपोहेत  
पापं स्तेयकृतं द्विजः ।  
अगम्यागमनीयं तु  
व्रतैर् एभिर् अपानुदेत्  ॥ ११.१६९ [१६८ मेधातिथिपाठे] ॥  
  
गुरुतल्पव्रतं कुर्याद्  
रेतः सिक्त्वा स्वयोनिषु ।  
सख्युः पुत्रस्य च स्त्रीषु  
कुमारीष्व् अन्त्यजासु च  ॥ ११.१७० [१६९ मेधातिथिपाठे] ॥  
  
पैतृस्वसेयीं भगिनीं  
स्वस्रीयां मातुर् एव च ।  
मातुश् च भ्रातुस् तनयां  
गत्वा चान्द्रायणं चरेत् [भ्रातुर् आप्तस्य गत्वा]  ॥ ११.१७१ [१७० मेधातिथिपाठे] ॥  
  
एतास् तिस्रस् तु भार्यार्थे  
नोपयच्छेत् तु बुद्धिमान् ।  
ज्ञातित्वेनाऽनुपेयास् ताः  
पतति ह्य् उपयन्न् अधः  ॥ ११.१७२ [१७१ मेधातिथिपाठे] ॥  
  
अमानुषीषू पुरुष  
उदक्यायाम् अयोनिषु ।  
रेतः सिक्त्वा जले चैव  
कृच्छ्रं सांतपनं चरेत्  ॥ ११.१७३ [१७२ मेधातिथिपाठे] ॥  
  
मैथुनं तु समासेव्य  
पुंसि योषिति वा द्विजः ।  
गो-याने ऽप्सु दिवा चैव  
स-वासाः स्नानम् आचरेत्  ॥ ११.१७४ [१७३ मेधातिथिपाठे] ॥  
  
चण्डालान्त्यस्त्रियो गत्वा  
भुक्त्वा च प्रतिगृह्य च ।  
पतत्य् अज्ञानतो विप्रो  
ज्ञानात् साम्यं तु गच्छति  ॥ ११.१७५ [१७४ मेधातिथिपाठे] ॥  
  
विप्रदुष्टां स्त्रियं भर्ता  
निरुन्ध्याद् एकवेश्मनि ।  
यत् पुंसः परदारेषु  
तच् चैनां चारयेद् व्रतम्  ॥ ११.१७६ [१७५ मेधातिथिपाठे] ॥  
  
सा चेत् पुनः प्रदुष्येत् तु  
सदृशेनोपमन्त्रिता [क्:सदृशेनोपयन्त्रिता?] ।  
कृच्छ्रं चान्द्रायणं चैव  
तद् अस्याः पावनं स्मृतम्  ॥ ११.१७७ [१७६ मेधातिथिपाठे] ॥  
  
यत् करोत्य् एकरात्रेण  
वृषलीसेवनाद् द्विजः ।  
तद् भैक्षभुग् जपन् नित्यं  
त्रिभिर् वर्षैर् व्यपोहति  ॥ ११.१७८ [१७७ मेधातिथिपाठे] ॥  
  
एषा पापकृताम् उक्ता  
चतुर्णाम् अपि निष्कृतिः ।  
पतितैः संप्रयुक्तानाम्  
इमाः शृणुत निष्कृतीः  ॥ ११.१७९ [१७८ मेधातिथिपाठे] ॥  
  
  
  
संवत्सरेण पतति  
पतितेन सहाचरन् ।  
याजनाध्यापनाद् यौनान्  
न तु यानासनाशनात्  ॥ ११.१८० [१७९ मेधातिथिपाठे] ॥  
  
यो येन पतितेनैषां  
संसर्गं याति मानवः ।  
स तस्यैव व्रतं कुर्यात्  
तत्संसर्गविशुद्धये  ॥ ११.१८१ [१८० मेधातिथिपाठे] ॥  
  
पतितस्योदकं कार्यं  
सपिण्डैर् बान्धवैर् बहिः ।  
निन्दिते ऽहनि सायाह्ने  
ज्ञाति-र्त्विग्-गुरुसंनिधौ  ॥ ११.१८२ [१८१ मेधातिथिपाठे] ॥  
  
दासी घटम् अपां पूर्णं  
पर्यस्येत् प्रेतवत् पदा ।  
अहोरात्रम् उपासीरन्न्  
अशौचं बान्धवैः सह  ॥ ११.१८३ [१८२ मेधातिथिपाठे] ॥  
  
निवर्तेरंश् च तस्मात् तु  
संभाषण-सहासने ।  
दायाद्यस्य प्रदानं च  
यात्रा चैव हि लौकिकी  ॥ ११.१८४ [१८३ मेधातिथिपाठे] ॥  
  
ज्येष्ठता च निवर्तेत  
ज्येष्ठावाप्यं च यद् धनम् [मेधातिथिपाठः - यद् वसु] ।  
ज्येष्ठांशं प्राप्नुयाच् चाऽस्य  
यवीयान् गुणतो ऽधिकः  ॥ ११.१८५ [१८४ मेधातिथिपाठे] ॥  
  
प्रायश्चित्ते तु चरिते  
पूर्णकुम्भम् अपां नवम् ।  
तेनैव सार्धं प्रास्येयुः  
स्नात्वा पुण्ये जलाशये  ॥ ११.१८६ [१८५ मेधातिथिपाठे] ॥  
  
स त्व् अप्सु तं घटं प्रास्य  
प्रविश्य भवनं स्वकम् ।  
सर्वाणि ज्ञातिकार्याणि  
यथापूर्वं समाचरेत्  ॥ ११.१८७ [१८६ मेधातिथिपाठे] ॥  
  
एतद् एव विधिं कुर्याद्  
योषित्सु पतितास्व् अपि [मेधातिथिपाठः - एतम् एव विधिं] ।  
वस्त्रान्न-पानं देयं तु  
वसेयुश् च गृहान्तिके  ॥ ११.१८८ [१८७ मेधातिथिपाठे] ॥  
  
एनस्विभिर् अनिर्णिक्तैर्  
नाऽर्थं किं चित् सहाचरेत् ।  
कृतनिर्णेजनांश् चैव  
न जुगुप्सेत कर्हि चित् [मेधातिथिपाठः - कृतनिर्णेजनांश् चैतान्]  ॥ ११.१८९ [१८८ मेधातिथिपाठे] ॥  
  
बालघ्नांश् च कृतघ्नांश् च  
विशुद्धान् अपि धर्मतः ।  
शरणागतहन्तॄंश् च  
स्त्रीहन्तॄंश् च न संवसेत्  ॥ ११.१९० [१८९ मेधातिथिपाठे] ॥  
  
येषां द्विजानां सावित्री  
नाऽनूच्येत यथाविधि ।  
तांश् चारयित्वा त्रीन् कृच्छ्रान्  
यथाविध्य् उपनाययेत्  ॥ ११.१९१ [१९० मेधातिथिपाठे] ॥  
  
प्रायश्चित्तं चिकीर्षन्ति  
विकर्मस्थास् तु ये द्विजाः ।  
ब्रह्मणा च परित्यक्तास्  
तेषाम् अप्य् एतद् आदिशेत्  ॥ ११.१९२ [१९१ मेधातिथिपाठे] ॥  
  
यद् गर्हितेनाऽर्जयन्ति  
कर्मणा ब्राह्मणा धनम् ।  
तस्योत्सर्गेण शुध्यन्ति  
जप्येन तपसैव च  ॥ ११.१९३ [१९२ मेधातिथिपाठे] ॥  
  
जपित्वा त्रीणि सावित्र्याः  
सहस्राणि समाहितः ।  
मासं गोष्ठे पयः पीत्वा  
मुच्यते ऽसत्प्रतिग्रहात्  ॥ ११.१९४ [१९३ मेधातिथिपाठे] ॥  
  
उपवासकृशं तं तु  
गोव्रजात् पुनर् आगतम् ।  
प्रणतं प्रति पृच्छेयुः  
साम्यं सौम्येच्छसीति किम्  ॥ ११.१९५ [१९४ मेधातिथिपाठे] ॥  
  
सत्यम् उक्त्वा तु विप्रेषु  
विकिरेद् यवसं गवाम् ।  
गोभिः प्रवर्तिते तीर्थे  
कुर्युस् तस्य परिग्रहम्  ॥ ११.१९६ [१९५ मेधातिथिपाठे] ॥  
  
व्रात्यानां याजनं कृत्वा  
परेषाम् अन्त्यकर्म च ।  
अभिचारम् अहीनं च  
त्रिभिः कृच्छ्रैर् व्यपोहति  ॥ ११.१९७ [१९६ मेधातिथिपाठे] ॥  
  
शरणागतं परित्यज्य  
वेदं विप्लाव्य च द्विजः ।  
संवत्सरं यवाहारस्  
तत् पापम् अपसेधति  ॥ ११.१९८ [१९७ मेधातिथिपाठे] ॥  
  
श्व-शृगाल-खरैर् दष्टो  
ग्राम्यैः क्रव्याद्भिर् एव च ।  
नराश्वोष्ट्र-वराहैश् च  
प्राणायामेन शुध्यति  ॥ ११.१९९ [१९८ मेधातिथिपाठे] ॥  
  
षष्ठान्नकालता मासं  
संहिताजप एव वा ।  
 होमाश् च सकला नित्यम्  
अपाङ्क्त्यानां विशोधनम् [मेधातिथिपाठः - होमाश् च शाकला]  ॥ ११.२०० [१९९ मेधातिथिपाठे] ॥  
  
उष्ट्रयानं समारुह्य  
खरयानं तु कामतः ।  
स्नात्वा तु विप्रो दिग्-वासाः  
प्राणायामेन शुध्यति  ॥ ११.२०१ [२०० मेधातिथिपाठे] ॥  
  
विनाद्भिर् अप्सु वाप्य् आर्तः  
शारीरं संनिषेव्य च ।  
स-चैलो बहिर् आप्लुत्य  
गाम् आलभ्य विशुध्यति  ॥ ११.२०२ [२०१ मेधातिथिपाठे] ॥  
  
वेदोदितानां नित्यानां  
कर्मणां समतिक्रमे ।  
स्नातकव्रतलोपे च  
प्रायश्चित्तम् अभोजनम्  ॥ ११.२०३ [२०२ मेधातिथिपाठे] ॥  
  
हुङ्कारं ब्राह्मणस्योक्त्वा  
त्वम्कारं च गरीयसः ।  
स्नात्वानश्नन्न् अहः शेषम्  
अभिवाद्य प्रसादयेत्  ॥ ११.२०४ [२०३ मेधातिथिपाठे] ॥  
  
ताडयित्वा तृणेनाऽपि  
कण्ठे वाबध्य वाससा ।  
विवादे वा विनिर्जित्य  
प्रणिपत्य प्रसादयेत्  ॥ ११.२०५ [२०४ मेधातिथिपाठे] ॥  
  
अवगूर्य त्व् अब्दशतं  
सहस्रम् अभिहत्य च ।  
जिघांसया ब्राह्मणस्य  
नरकं प्रतिपद्यते  ॥ ११.२०६ [२०५ मेधातिथिपाठे] ॥  
  
शोणितं यावतः पांसून्  
संगृह्णाति महीतले ।  
तावन्त्य् अब्दसहस्राणि  
तत्कर्ता नरके वसेत् [मेधातिथिपाठः - नरके व्रजेत्]  ॥ ११.२०७ [२०६ मेधातिथिपाठे] ॥  
  
अवगूर्य चरेत् कृच्छ्रम्  
अतिकृच्छ्रं निपातने ।  
कृच्छ्रातिकृच्छ्रौ कुर्वीत  
विप्रस्योत्पाद्य शोणितम्  ॥ ११.२०८ [२०७ मेधातिथिपाठे] ॥  
  
अनुक्तनिष्कृतीनां तु  
पापानाम् अपनुत्तये ।  
शक्तिं चाऽवेक्ष्य पापं च  
प्रायश्चित्तं प्रकल्पयेत्  ॥ ११.२०९ [२०८ मेधातिथिपाठे] ॥  
  
  
  
यैर् अभ्युपायैर् एनांसि  
मानवो व्यपकर्षति ।  
तान् वो ऽभ्युपायान् वक्ष्यामि  
देवर्षि-पितृसेवितान्  ॥ ११.२१० [२०९ मेधातिथिपाठे] ॥  
  
त्र्यहं प्रातस् त्र्यहं सायं  
त्र्यहम् अद्याद् अयाचितम् ।  
त्र्यहं परं च नाऽश्नीयात्  
प्राजापत्यं चरन् द्विजः  ॥ ११.२११ [२१० मेधातिथिपाठे] ॥  
  
गोमूत्रं गोमयं क्षीरं  
दधि सर्पिः कुशोदकम् ।  
एकरात्रोपवासश् च  
कृच्छ्रं सांतपनं स्मृतम्  ॥ ११.२१२ [२११ मेधातिथिपाठे] ॥  
  
एकैकं ग्रासम् अश्नीयात्  
त्र्यहाणि त्रीणि पूर्ववत् ।  
त्र्यहं चोपवसेद् अन्त्यम्  
अतिकृच्छ्रं चरन् द्विजः  ॥ ११.२१३ [२१२ मेधातिथिपाठे] ॥  
  
तप्तकृच्छ्रं चरन् विप्रो  
जल-क्षीर-घृतानिलान् ।  
प्रति-त्र्यहं पिबेद् उष्णान्  
सकृत्स्नायी समाहितः  ॥ ११.२१४ [२१३ मेधातिथिपाठे] ॥  
  
यतात्मनो ऽप्रमत्तस्य  
द्वादशाहम् अभोजनम् ।  
पराको नाम कृच्छ्रो ऽयं  
सर्वपापापनोदनः  ॥ ११.२१५ [२१४ मेधातिथिपाठे] ॥  
  
एकैकं ह्रासयेत् पिण्डं  
कृष्णे शुक्ले च वर्धयेत् ।  
उपस्पृशंस् त्रिषवणम्  
एतच् चाण्द्रायणं स्मृतम्  ॥ ११.२१६ [२१५ मेधातिथिपाठे] ॥  
  
एतम् एव विधिं कृत्स्नम्  
आचरेद् यवमध्यमे ।  
शुक्लपक्षादिनियतश्  
चरंश् चान्द्रायणं व्रतम्  ॥ ११.२१७ [२१६ मेधातिथिपाठे] ॥  
  
अष्टाव् अष्टौ समश्नीयात्  
पिण्डान् मध्यंदिने स्थिते ।  
नियतात्मा हविष्याशी  
यतिचान्द्रायणं चरन्  ॥ ११.२१८ [२१७ मेधातिथिपाठे] ॥  
  
चतुरः प्रातर् अश्नीयात्  
पिण्डान् विप्रः समाहितः ।  
चतुरो ऽस्तम् इते सूर्ये  
शिशुचान्द्रायणं स्मृतम्  ॥ ११.२१९ [२१८ मेधातिथिपाठे] ॥  
  
यथा कथं चित् पिण्डानां  
तिस्रो ऽशीतीः समाहितः ।  
मासेनाऽश्नन् हविष्यस्य  
चन्द्रस्यैति सलोकताम्  ॥ ११.२२० [२१९ मेधातिथिपाठे] ॥  
  
एतद् रुद्रास् तथादित्या  
वसवश् चाचरन् व्रतम् ।  
सर्वाकुशलमोक्षाय  
मरुतश् च महर्षिभिः  ॥ ११.२२१ [२२० मेधातिथिपाठे] ॥  
  
  
  
महाव्याहृतिभिर् होमः  
कर्तव्यः स्वयम् अन्वहम् ।  
अहिंसा सत्यम् अक्रोधम्  
आर्जवं च समाचरेत्  ॥ ११.२२२ [२२१ मेधातिथिपाठे] ॥  
  
त्रिर् अह्नस् त्रिर् निशायां च  
स-वासा जलम् आविशेत् ।  
स्त्री-शूद्र-पतितांश् चैव  
नाऽभिभाषेत कर्हि चित्  ॥ ११.२२३ [२२२ मेधातिथिपाठे] ॥  
  
स्थानासनाभ्यां विहरेद्  
अशक्तो ऽधः शयीत वा ।  
ब्रह्मचारी व्रती च स्याद्  
गुरु-देव-द्विजार्चकः  ॥ ११.२२४ [२२३ मेधातिथिपाठे] ॥  
  
सावित्रीं च जपेन् नित्यं  
पवित्राणि च शक्तितः ।  
सर्वेष्व् एव व्रतेष्व् एवं  
प्रायश्चित्तार्थम् आदृतः  ॥ ११.२२५ [२२४ मेधातिथिपाठे] ॥  
  
एतैर् द्विजातयः शोध्या  
व्रतैर् आविष्कृतैनसः ।  
अनाविष्कृत-पापांस् तु  
मन्त्रैर् होमैश् च शोधयेत्  ॥ ११.२२६ [२२५ मेधातिथिपाठे] ॥  
  
ख्यापनेनानुतापेन  
तपसाध्ययनेन च ।  
पापकृन् मुच्यते पापात्  
तथा दानेन चापदि  ॥ ११.२२७ [२२६ मेधातिथिपाठे] ॥  
  
यथा यथा नरो ऽधर्मं  
स्वयं कृत्वानुभाषते ।  
तथा तथा त्वचेवाऽहिस्  
तेनाऽधर्मेण मुच्यते  ॥ ११.२२८ [२२७ मेधातिथिपाठे] ॥  
  
  
यथा यथा मनस् तस्य  
दुष्कृतं कर्म गर्हति ।  
तथा तथा शरीरं तत्  
तेनाऽधर्मेण मुच्यते  ॥ ११.२२९ [२२८ मेधातिथिपाठे] ॥  
  
कृत्वा पापं हि संतप्य  
तस्मात् पापात् प्रमुच्यते ।  
नैवं कुर्यां पुनर् इति  
निवृत्त्या पूयते तु सः  ॥ ११.२३० [२२९ मेधातिथिपाठे] ॥  
  
एवं संचिन्त्य मनसा  
प्रेत्य कर्मफलोदयम् ।  
मनो-वाङ्-गूर्तिभिर् नित्यं  
शुभं कर्म समाचरेत्  ॥ ११.२३१ [२३० मेधातिथिपाठे] ॥  
  
अज्ञानाद् यदि वा ज्ञानात्  
कृत्वा कर्म विगर्हितम् ।  
तस्माद् विमुक्तिम् अन्विच्छन्  
द्वितीयं न समाचरेत्  ॥ ११.२३२ [२३१ मेधातिथिपाठे] ॥  
  
यस्मिन् कर्मण्य् अस्य कृते  
मनसः स्याद् अलाघवम् ।  
तस्मिंस् तावत् तपः कुर्याद्  
यावत् तुष्टिकरं भवेत्  ॥ ११.२३३ [२३२ मेधातिथिपाठे] ॥  
  
तपोमूलम् इदं सर्वं  
दैव-मानुषकं सुखम् ।  
तपोमध्यं बुधैः प्रोक्तं  
तपो-ऽन्तं वेददर्शिभिः  ॥ ११.२३४ [२३३ मेधातिथिपाठे] ॥  
  
ब्राह्मणस्य तपो ज्ञानं  
तपः क्षत्रस्य रक्षणम् ।  
वैश्यस्य तु तपो वार्ता  
तपः शूद्रस्य सेवनम्  ॥ ११.२३५ [२३४ मेधातिथिपाठे] ॥  
  
ऋषयः संयतात्मानः  
फल-मूलानिलाशनाः ।  
तपसैव प्रपश्यन्ति  
त्रैलोक्यं स-चराचरम्  ॥ ११.२३६ [२३५ मेधातिथिपाठे] ॥  
  
औषधान्य् अगदो विद्या  
दैवी च विविधा स्थितिः ।  
तपसैव प्रसिध्यन्ति  
तपस् तेषां हि साधनम्  ॥ ११.२३७ [२३६ मेधातिथिपाठे] ॥  
  
यद् दुस्तरं यद् दुरापं  
यद् दुर्गं यच् च दुष्करम् ।  
सर्वं तु तपसा साध्यं  
तपो हि दुरतिक्रमम् [मेधातिथिपाठः - सर्वं तत् तपसा]  ॥ ११.२३८ [२३७ मेधातिथिपाठे] ॥  
  
महापातकिनश् चैव  
शेषाश् चाऽकार्यकारिणः ।  
तपसैव सुतप्तेन  
मुच्यन्ते किल्बिषात् ततः  ॥ ११.२३९ [२३८ मेधातिथिपाठे] ॥  
  
कीताश् चाऽहि-पतंगाश् च  
पशवश् च वयांसि च ।  
स्थावराणि च भूतानि  
दिवं यान्ति तपोबलात्  ॥ ११.२४० [२३९ मेधातिथिपाठे] ॥  
  
यत् किं चिद् एनः कुर्वन्ति  
मनो-वाङ्-गूर्तिभिर् जनाः [मेधातिथिपाठः - मनो-वाक्-कर्मभिर्] ।  
तत् सर्वं निर्दहन्त्य् आशु  
तपसैव तपो-धनाः  ॥ ११.२४१ [२४० मेधातिथिपाठे] ॥  
  
तपसैव विशुद्धस्य  
ब्राह्मणस्य दिवौकसः ।  
इज्याश् च प्रतिगृह्णन्ति  
कामान् संवर्धयन्ति च  ॥ ११.२४२ [२४१ मेधातिथिपाठे] ॥  
  
प्रजापतिर् इदं शास्त्रं  
तपसैवाऽसृजत् प्रभुः ।  
तथैव वेदान् ऋषयस्  
तपसा प्रतिपेदिरे  ॥ ११.२४३ [२४२ मेधातिथिपाठे] ॥  
  
इत्य् एतत् तपसो देवा  
महाभाग्यं प्रचक्षते [मेधातिथिपाठः - यद् एतत् तपसो] ।  
सर्वस्याऽस्य प्रपश्यन्तस्  
तपसः पुण्यम् उत्तमम् [मेधातिथिपाठः - पुण्यं उद्भवम्]  ॥ ११.२४४ [२४३ मेधातिथिपाठे] ॥  
  
वेदाभ्यासो ऽन्वहं शक्त्या  
महायज्ञक्रिया क्षमा ।  
नाशयन्त्य् आशु पापानि  
महापातकजान्य् अपि  ॥ ११.२४५ [२४४ मेधातिथिपाठे] ॥  
  
यथैधस् तेजसा वह्निः  
प्राप्तं निर्दहति क्षणात् ।  
तथा ज्ञानाग्निना पापं  
सर्वं दहति वेदवित्  ॥ ११.२४६ [२४५ मेधातिथिपाठे] ॥  
  
इत्य् एतद् एनसाम् उक्तं  
प्रायश्चित्तं यथाविधि ।  
अत ऊर्ध्वं रहस्याऽनां  
प्रायश्चित्तं निबोधत  ॥ ११.२४७ [२४६ मेधातिथिपाठे] ॥  
  
  
  
स-व्याहृति-प्रणवकाः  
प्राणायामास् तु षोडश ।  
अपि भ्रूणहनं मासात्  
पुनन्त्य् अहर् अहः कृताः  ॥ ११.२४८ [२४७ मेधातिथिपाठे] ॥  
  
कौत्सं जप्त्वाप इत्य् एतद्  
वसिष्ठं च प्रतीत्य् ऋचम् ।  
माहित्रं शुद्धवत्यश् च  
सुरापो ऽपि विशुध्यति  ॥ ११.२४९ [२४८ मेधातिथिपाठे] ॥  
  
सकृज् जप्त्वास्यवामीयं  
शिवसंकल्पम् एव च ।  
अपहृत्य सुवर्णं तु  
क्षणाद् भवति निर्-मलः  ॥ ११.२५० [२४९ मेधातिथिपाठे] ॥  
  
हविष्पान्तीयम् अभ्यस्य  
न तमं ह इतीति च ।  
जपित्वा पौरुषं सूक्तं  
मुच्यते गुरुतल्पगः  ॥ ११.२५१ [२५० मेधातिथिपाठे] ॥  
  
एनसां स्थूल-सूक्ष्माणां  
चिकीर्षन्न् अपनोदनम् ।  
अवेत्य् ऋचं जपेद् अब्दं  
यत् किं चेदम् इतीति वा  ॥ ११.२५२ [२५१ मेधातिथिपाठे] ॥  
  
प्रतिगृह्याऽप्रतिग्राह्यं  
भुक्त्वा चाऽन्नं विगर्हितम् ।  
जपंस् तरत्समन्दीयं  
पूयते मानवस् त्र्यहात्  ॥ ११.२५३ [२५२ मेधातिथिपाठे] ॥  
  
सोमारौद्रं तु बह्व्-एनाः  
मासम् अभ्यस्य शुध्यति [मेधातिथिपाठः - समाम् अभ्यस्य] ।  
स्रवन्त्याम् आचरन् स्नानम्  
अर्यम्णाम् इति च तृचम्  ॥ ११.२५४ [२५३ मेधातिथिपाठे] ॥  
  
अब्दार्धम् इन्द्रम् इत्य् एतद्  
एनस्वी सप्तकं जपेत् ।  
अप्रशस्तं तु कृत्वाप्सु  
मासम् आसीत भैक्षभुक्  ॥ ११.२५५ [२५४ मेधातिथिपाठे] ॥  
  
मन्त्रैः शाकलहोमीयैर्  
अब्दं हुत्वा घृतं द्विजः ।  
सुगुर्व् अप्य् अपहन्त्य् एनो  
जप्त्वा वा नम इत्य् ऋचम्  ॥ ११.२५६ [२५५ मेधातिथिपाठे] ॥  
  
महापातकसंयुक्तो  
ऽनुगच्छेद् गाः समाहितः ।  
अभ्यस्याऽब्दं पावमानीर्  
भैक्षाहारो विशुध्यति  ॥ ११.२५७ [२५६ मेधातिथिपाठे] ॥  
  
अरण्ये वा त्रिर् अभ्यस्य  
प्रयतो वेदसंहिताम् ।  
मुच्यते पातकैः सर्वैः  
पराकैः शोधितस् त्रिभिः  ॥ ११.२५८ [२५७ मेधातिथिपाठे] ॥  
  
त्र्यहं तूपवसेद् युक्तस्  
त्रिर् अह्नो ऽभ्युपयन्न् अपः ।  
मुच्यते पातकैः सर्वैस्  
त्रिर् जपित्वाघमर्षणम्  ॥ ११.२५९ [२५८ मेधातिथिपाठे] ॥  
  
यथाश्वमेधः क्रतुराट्  
सर्वपापाप-नोदनः ।  
तथाघमर्षणं सूक्तं  
सर्वपापाप-नोदनम्  ॥ ११.२६० [२५९ मेधातिथिपाठे] ॥  
  
हत्वा लोकान् अपीमांस् त्रीन्  
अश्नन्न् अपि यतस् ततः ।  
ऋग्वेदं धारयन् विप्रो  
नैनः प्राप्नोति किं चन  ॥ ११.२६१ [२६० मेधातिथिपाठे] ॥  
  
ऋक्संहितां त्रिर् अभ्यस्य  
यजुषां वा समाहितः ।  
साम्नां वा स-रहस्यानां  
सर्वपापैः प्रमुच्यते  ॥ ११.२६२ [२६१ मेधातिथिपाठे] ॥  
  
यथा महाह्रदं प्राप्य  
क्षिप्तं लोष्टं विनश्यति ।  
तथा दुश्चरितं सर्वं  
वेदे त्रिवृति मज्जति  ॥ ११.२६३ [२६२ मेधातिथिपाठे] ॥  
  
ऋचो यजूंषि चाऽन्यानि  
सामानि विविधानि च ।  
एष ज्ञेयस् त्रिवृद्वेदो  
यो वेदैनं स वेदवित्  ॥ ११.२६४ [२६३ मेधातिथिपाठे] ॥  
  
आद्यं यत् त्र्यक्षरं ब्रह्म  
त्रयी यस्मिन् प्रतिष्ठिता ।  
स गुह्यो ऽन्यस् त्रिवृद्वेदो  
यस् तं वेद स वेदवित्  ॥ ११.२६५ [२६४ मेधातिथिपाठे] ॥  
  
  
  
  
  
## १२
चातुर्वर्ण्यस्य कृत्स्नो ऽयम्  
उक्तो धर्मस् त्वयानघः ।  
कर्मणां फलनिर्वृत्तिं  
शंस नस् तत्त्वतः पराम्  ॥ १२.१ ॥  
  
स तान् उवाच धर्मात्मा  
महर्षीन् मानवो भृगुः ।  
अस्य सर्वस्य शृणुत  
कर्मयोगस्य निर्णयम्  ॥ १२.२ ॥  
  
शुभाशुभ-फलं कर्म  
मनो-वाग्-देह-संभवम् ।  
कर्मजा गतयो नॄणाम्  
उत्तमाधम-मध्यमः  ॥ १२.३ ॥  
  
तस्येह त्रिविधस्याऽपि  
त्र्यधिष्ठानस्य देहिनः ।  
दशलक्षणयुक्तस्य  
मनो विद्यात् प्रवर्तकम्  ॥ १२.४ ॥  
  
परद्रव्येष्व् अभिध्यानं  
मनसानिष्टचिन्तनम् ।  
वितथाभिनिवेशश् च  
त्रिविधं कर्म मानसम्  ॥ १२.५ ॥  
  
पारुष्यम् अनृतं चैव  
पैशुन्यं चाऽपि सर्वशः ।  
असंबद्धप्रलापश् च  
वाङ्-मयं स्याच् चतुर्विधम्  ॥ १२.६ ॥  
  
अदत्तानाम् उपादानं  
हिंसा चैवाऽविधानतः ।  
परदारोपसेवा च  
शारीरं त्रिविधं स्मृतम्  ॥ १२.७ ॥  
  
मानसं मनसैवाऽयम्  
उपभुङ्क्ते शुभाशुभम् ।  
वाचा वाचा कृतं कर्म  
कायेनैव च कायिकम्  ॥ १२.८ ॥  
  
शरीरजैः कर्मदोषैर्  
याति स्थावरतां नरः ।  
वाचिकैः पक्षि-मृगतां  
मानसैर् अन्त्यजातिताम्  ॥ १२.९ ॥  
  
वाग्दण्डो ऽथ मनोदण्डः  
कायदण्डस् तथैव च ।  
यस्यैते निहिता बुद्धौ  
त्रिदण्डीति स उच्यते  ॥ १२.१० ॥  
  
त्रिदण्डम् एतन् निक्षिप्य  
सर्वभूतेषु मानवः ।  
काम-क्रोधौ तु संयम्य  
ततः सिद्धिं नियच्छति [मेधातिथिपाठः - काम-क्रोधौ सुसंयम्य  
ततः सिद्धिं निगच्छति]  ॥ १२.११ ॥  
  
यो ऽस्यात्मनः कारयिता  
तं क्षेत्रज्ञं प्रचक्षते ।  
यः करोति तु कर्माणि  
स भूतात्मोच्यते बुधैः  ॥ १२.१२ ॥  
  
जीवसंज्ञो ऽन्तरात्मान्यः  
सहजः सर्वदेहिनाम् ।  
येन वेदयते सर्वं  
सुखं दुःखं च जन्मसु  ॥ १२.१३ ॥  
  
ताव् उभौ भूतसंपृक्तौ  
महान् क्षेत्रज्ञ एव च ।  
उच्चावचेषु भूतेषु  
स्थितं तं व्याप्य तिष्ठतः  ॥ १२.१४ ॥  
  
असंख्या मूर्तयस् तस्य  
निष्पतन्ति शरीरतः ।  
उच्चावचानि भूतानि  
सततं चेष्टयन्ति याः  ॥ १२.१५ ॥  
  
पञ्चभ्य एव मात्राभ्यः  
प्रेत्य दुष्कृतिनां नृणाम् [मेधातिथिपाठः - पञ्चभ्य एव भूतेभ्यः] ।  
शरीरं यातनार्थीयम्  
अन्यद् उत्पद्यते ध्रुवम्  ॥ १२.१६ ॥  
  
तेनाऽनुभूय ता यामीः  
शरीरेणेह यातनाः ।  
तास्व् एव भूतमात्रासु  
प्रलीयन्ते विभागशः  ॥ १२.१७ ॥  
  
सो ऽनुभूयाऽसुखोदर्कान्  
दोषान् विषयसङ्गजान् ।  
व्यपेत-कल्मषो ऽभ्येति  
ताव् एवोभौ महौजसौ  ॥ १२.१८ ॥  
  
तौ धर्मं पश्यतस् तस्य  
पापं चाऽतन्द्रितौ सह ।  
याभ्यां प्राप्नोति संपृक्तः  
प्रेत्येह च सुखासुखम्  ॥ १२.१९ ॥  
  
 यद्य् आचरति धर्मं स  
प्रायशो ऽधर्मम् अल्पशः [मेधातिथिपाठः - यथाचरति] ।  
तैर् एव चावृतो भूतैः  
स्वर्गे सुखम् उपाश्नुते  ॥ १२.२० ॥  
  
यदि तु प्रायशो ऽधर्मं  
सेवते धर्मम् अल्पशः ।  
तैर् भूतैः स परित्यक्तो  
यामीः प्राप्नोति यातनाः  ॥ १२.२१ ॥  
  
यामीस् ता यातनाः प्राप्य  
स जीवो वीत-कल्मषः ।  
तान्य् एव पञ्च भूतानि  
पुनर् अप्येति भागशः  ॥ १२.२२ ॥  
  
एता दृष्ट्वास्य जीवस्य  
गतीः स्वेनैव चेतसा ।  
धर्मतो ऽधर्मतश् चैव  
धर्मे दध्यात् सदा मनः  ॥ १२.२३ ॥  
  
  
  
सत्त्वं रजस् तमश् चैव  
त्रीन् विद्याद् आत्मनो गुणान् ।  
यैर् व्याप्येमान् स्थितो भावान्  
महान् सर्वान् अशेषतः  ॥ १२.२४ ॥  
  
यो यदैषां गुणो देहे  
साकल्येनाऽतिरिच्यते ।  
स तदा तद्गुणप्रायं  
तं करोति शरीरिणम्  ॥ १२.२५ ॥  
  
सत्त्वं ज्ञानं तमो ऽज्ञानं  
राग-द्वेषौ रजः स्मृतम् ।  
एतद् व्याप्तिमद् एतेषां  
सर्वभूताश्रितं वपुः  ॥ १२.२६ ॥  
  
तत्र यत् प्रीतिसंयुक्तं  
किं चिद् आत्मनि लक्षयेत् ।  
प्रशान्तम् इव शुद्धाभं  
सत्त्वं तद् उपधारयेत्  ॥ १२.२७ ॥  
  
यत् तु दुःखसमायुक्तम्  
अप्रीतिकरम् आत्मनः ।  
तद् रजो प्रतीपं विद्यात्  
सततं हारि देहिनाम् [मेधातिथिपाठः - हर्तृ]  ॥ १२.२८ ॥  
  
यत् तु स्यान् मोहसंयुक्तम्  
अव्यक्तं विषयात्मकम् ।  
अप्रतर्क्यम् अविज्ञेयं  
तमस् तद् उपधारयेत्  ॥ १२.२९ ॥  
  
त्रयाणाम् अपि चैतेषां  
गुणानां यः फलोदयः ।  
अग्र्यो मध्यो जघन्यश् च  
तं प्रवक्ष्याम्य् अशेषतः  ॥ १२.३० ॥  
  
वेदाभ्यासस् तपो ज्ञानं  
शौचम् इन्द्रियनिग्रहः ।  
धर्मक्रियात्मचिन्ता च  
सात्त्विकं गुणलक्षणम्  ॥ १२.३१ ॥  
  
आरम्भरुचिताधैर्यम्  
असत्कार्य-परिग्रहः ।  
विषयोपसेवा चाऽजस्रं  
राजसं गुणलक्षणम्  ॥ १२.३२ ॥  
  
लोभः स्वप्नो ऽधृतिः क्रौर्यं  
नास्तिक्यं भिन्नवृत्तिता ।  
याचिष्णुता प्रमादश् च  
तामसं गुणलक्षणम्  ॥ १२.३३ ॥  
  
त्रयाणाम् अपि चैतेषां  
गुणानां त्रिषु तिष्ठताम् ।  
इदं सामासिकं ज्ञेयं  
क्रमशो गुणलक्षणम्  ॥ १२.३४ ॥  
  
यत् कर्म कृत्वा कुर्वंश् च  
करिष्यंश् चैव लज्जति ।  
तज् ज्ञेयं विदुषा सर्वं  
तामसं गुणलक्षणम्  ॥ १२.३५ ॥  
  
येनाऽस्मिन् कर्मना लोके  
ख्यातिम् इच्छति पुष्कलाम् ।  
न च शोचत्य् असंपत्तौ  
तद् विज्ञेयं तु राजसम्  ॥ १२.३६ ॥  
  
यत् सर्वेणेच्छति ज्ञातुं  
यन् न लज्जति चाचरन् ।  
येन तुष्यति चात्मास्य  
तत् सत्त्वगुणलक्षणम्  ॥ १२.३७ ॥  
  
तमसो लक्षणं कामो  
रजसस् त्व् अर्थ उच्यते ।  
सत्त्वस्य लक्षणं धर्मः  
श्रैष्ठ्यम् एषां यथोत्तरम्  ॥ १२.३८ ॥  
  
  
येन यस् तु गुणेनैषां  
संसरान् प्रतिपद्यते [मेधातिथिपाठः - येन यांस् तु] ।  
तान् समासेन वक्ष्यामि  
सर्वस्याऽस्य यथाक्रमम्  ॥ १२.३९ ॥  
  
देवत्वं सात्त्विका यान्ति  
मनुष्यत्वं च राजसाः ।  
तिर्यक्त्वं तामसा नित्यम्  
इत्य् एषा त्रिविधा गतिः  ॥ १२.४० ॥  
  
त्रिविधा त्रिविधैषा तु  
विज्ञेया गौणिकी गतिः ।  
अधमा मध्यमाग्र्या च  
कर्म-विद्या-विशेषतः  ॥ १२.४१ ॥  
  
स्थावराः कृमि-कीटाश् च  
मत्स्याः सर्पाः स-कच्छपाः ।  
पशवश् च मृगाश् चैव  
जघन्या तामसी गतिः  ॥ १२.४२ ॥  
  
हस्तिनश् च तुरङ्गाश् च  
शूद्रा म्लेच्छाश् च गर्हिताः ।  
सिंहा व्याघ्रा वराहाश् च  
मध्यमा तामसी गतिः  ॥ १२.४३ ॥  
  
चारणाश् च सुपर्णाश् च  
पुरुषाश् चैव दाम्भिकाः ।  
रक्षांसि च पिशाचाश् च  
तामसीषूत्तमा गतिः  ॥ १२.४४ ॥  
  
झल्ला मल्ला नटाश् चैव  
पुरुषाः शस्त्र-वृत्तयः ।  
द्यूत-पान-प्रसक्ताश् च  
जघन्या राजसी गतिः  ॥ १२.४५ ॥  
  
राजानः क्षत्रियाश् चैव  
राज्ञां चैव पुरोहिताः ।  
वाद-युद्ध-प्रधानाश् च  
मध्यमा राजसी गतिः  ॥ १२.४६ ॥  
  
गन्धर्वा गुह्यका यक्षा  
विबुधानुचराश् च ये ।  
तथैवाऽप्सरसः सर्वा  
राजसीषूत्तमा गतिः  ॥ १२.४७ ॥  
  
तापसा यतयो विप्रा  
ये च वैमानिका गणाः ।  
नक्षत्राणि च दैत्याश् च  
प्रथमा सात्त्विकी गतिः  ॥ १२.४८ ॥  
  
यज्वान ऋषयो देवा  
वेदा ज्योतींषि वत्सराः ।  
पितरश् चैव साध्याश् च  
द्वितीया सात्त्विकी गतिः  ॥ १२.४९ ॥  
  
ब्रह्मा विश्वसृजो धर्मो  
महान् अव्यक्तम् एव च ।  
उत्तमां सात्त्विकीम् एतां  
गतिम् आहुर् मनीषिणः  ॥ १२.५० ॥  
  
एष सर्वः समुद्दिष्टस्  
त्रि-प्रकारस्य कर्मणः [मेधातिथिपाठः - त्रिष्-प्रकारस्य] ।  
त्रिविधस् त्रिविधः कृत्स्नः  
संसारः सार्वभौतिकः  ॥ १२.५१ ॥  
  
  
  
इन्द्रियाणां प्रसङ्गेन  
धर्मस्याऽसेवनेन च ।  
पापान् संयान्ति संसारान्  
अविद्वांसो नराधमाः  ॥ १२.५२ ॥  
  
यां यां योनिं तु जीवो ऽयं  
येन येनेह कर्मणा ।  
क्रमशो याति लोके ऽस्मिंस्  
तत् तत् सर्वं निबोधत  ॥ १२.५३ ॥  
  
बहून् वर्षगणान् घोरान्  
नरकान् प्राप्य तत्क्षयात् ।  
संसारान् प्रतिपद्यन्ते  
महापातकिनस् त्व् इमान्  ॥ १२.५४ ॥  
  
श्व-सूकर-खरोष्ट्राणां  
गो-ऽजावि-मृग-पक्षिणां ।  
चण्डाल-पुक्कसानां च  
ब्रह्महा योनिम् ऋच्छति  ॥ १२.५५ ॥  
  
कृमि-कीट-पतङ्गानां  
विड्-भुजां चैव पक्षिणाम् ।  
हिंस्राणां चैव सत्त्वानां  
सुरापो ब्राह्मणो व्रजेत्  ॥ १२.५६ ॥  
  
लूताहि-सरटानां च  
तिरश्चां चाऽम्बुचारिणाम् ।  
हिंस्राणां च पिशाचानां  
स्तेनो विप्रः सहस्रशः  ॥ १२.५७ ॥  
  
तृण-गुल्म-लतानां च  
क्रव्यादां दंष्ट्रिणाम् अपि ।  
क्रूरकर्मकृतां चैव  
शतशो गुरुतल्पगः  ॥ १२.५८ ॥  
  
हिंस्रा भवन्ति क्रव्यादाः  
कृमयो ऽमेध्यभक्षिणः ।  
परस्परादिनः स्तेनाः  
प्रेत्याऽन्त्यस्त्रीनिषेविणः  ॥ १२.५९ ॥  
  
संयोगं पतितैर् गत्वा  
परस्यैव च योषितम् ।  
अपहृत्य च विप्रस्वं  
भवति ब्रह्मराक्षसः  ॥ १२.६० ॥  
  
मणि-मुक्ता-प्रवालानि  
हृत्वा लोभेन मानवः ।  
विविधाणि च रत्नानि  
जायते हेमकर्तृषु  ॥ १२.६१ ॥  
  
धान्यं हृत्वा भवत्य् आखुः  
कांस्यं हंसो जलं प्लवः ।  
मधु दंशः पयः काको  
रसं श्वा नकुलो घृतम्  ॥ १२.६२ ॥  
  
मांसं गृध्रो वपां मद्गुस्  
तैलं तैलपकः खगः ।  
चीरीवाकस् तु लवणं  
बलाका शकुनिर् दधि  ॥ १२.६३ ॥  
  
कौशेयं तित्तिरिर् हृत्वा  
क्षौमं हृत्वा तु दर्दुरः ।  
कार्पासतान्तवं क्रौञ्चो  
गोधा गां वाग्गुदो गुडम्  ॥ १२.६४ ॥  
  
छुच्छुन्दरिः शुभान् गन्धान्  
पत्रशाकं तु बर्हिणः [मेधातिथिपाठः - छुच्छुन्दरीः] ।  
श्वावित् कृतान्नं विविधम्  
अकृतान्नं तु शल्यकः  ॥ १२.६५ ॥  
  
बको भवति हृत्वाग्निं  
गृहकारी ह्य् उपस्करम् ।  
रक्तानि हृत्वा वासांसि  
जायते जीवजीवकः  ॥ १२.६६ ॥  
  
वृको मृगेभं व्याघ्रो ऽश्वं  
फल-मूलं तु मर्कटः ।  
स्त्रीम् ऋक्षः स्तोकको वारि  
यानान्य् उष्ट्रः पशून् अजः  ॥ १२.६७ ॥  
  
यद् वा तद् वा परद्रव्यम्  
अपहृत्य बलान् नरः ।  
अवश्यं याति तिर्यक्त्वं  
जग्ध्वा चैवाऽहुतं हविः  ॥ १२.६८ ॥  
  
स्त्रियो ऽप्य् एतेन कल्पेन  
हृत्वा दोषम् अवाप्नुयुः ।  
एतेषाम् एव जन्तूनां  
भार्यात्वम् उपयान्ति ताः  ॥ १२.६९ ॥  
  
स्वेभ्यः स्वेभ्यस् तु कर्मभ्यश्  
च्युता वर्णा ह्य् अनापदि ।  
पापान् संसृत्य संसारान्  
प्रेष्यतां यान्ति शत्रुषु [मेधातिथिपाठः - यान्ति दस्युषु]  ॥ १२.७० ॥  
  
वान्ताश्य् उल्कामुखः प्रेतो  
विप्रो धर्मात् स्वकाच् च्युतः ।  
अमेध्य-कुणपाशी च  
क्षत्रियः कटपूतनः [मेधातिथिपाठः - कूटपूतनः]  ॥ १२.७१ ॥  
  
मैत्राक्षज्योतिकः प्रेतो  
वैश्यो भवति पूयभुक् [मेधातिथिपाठः - मैत्राक्षिज्योतिकः] ।  
चैलाशकश् च भवति  
शूद्रो धर्मात् स्वकाच् च्युतः  ॥ १२.७२ ॥  
  
यथा यथा निषेवन्ते  
विषयान् विषयात्मकाः ।  
तथा तथा कुशलता  
तेषां तेषूपजायते  ॥ १२.७३ ॥  
  
ते ऽभ्यासात् कर्मणां तेषां  
पापानाम् अल्प-बुद्धयः ।  
संप्राप्नुवन्ति दुःखानि  
तासु तास्व् इह योनिषु  ॥ १२.७४ ॥  
  
तामिस्रादिषु चोग्रेषु  
नरकेषु विवर्तनम् ।  
असिपत्रवनादीनि  
बन्धन-छेदनानि च  ॥ १२.७५ ॥  
  
विविधाश् चैव संपीडाः  
काकोलूकैश् च भक्षणम् ।  
करम्भवालुकातापान्  
कुम्भीपाकांश् च दारुणान्  ॥ १२.७६ ॥  
  
संभवांश् च वियोनीषु  
दुःख-प्रायासु नित्यशः ।  
शीतातपाभिघातांश् च  
विविधानि भयानि च  ॥ १२.७७ ॥  
असकृद् गर्भवासेषु  
वासं जन्म च दारुणम् ।  
बन्धनानि च काष्ठानि  
परप्रेष्यत्वम् एव च [मेधातिथिपाठः - कष्टानि]  ॥ १२.७८ ॥  
  
बन्धु-प्रिय-वियोगांश् च  
संवासं चैव दुर्जनैः ।  
द्रव्यार्जनं च नाशं च  
मित्रामित्रस्य चाऽर्जनम्  ॥ १२.७९ ॥  
  
जरां चैवाऽप्रतीकारां  
व्याधिभिश् चोपपीडनम् ।  
क्लेशांश् च विविधांस् तांस् तान्  
मृत्युम् एव च दुर्-जयम्  ॥ १२.८० ॥  
  
यादृशेन तु भावेन  
यद् यत् कर्म निषेवते ।  
तादृशेन शरीरेण  
तत् तत् फलम् उपाश्नुते  ॥ १२.८१ ॥  
  
एष सर्वः समुद्दिष्टः  
कर्मणां वः फलोदयः ।  
नैःश्रेयसकरं कर्म  
विप्रस्येदं निबोधत  ॥ १२.८२ ॥  
  
  
वेदाभ्यासस् तपो ज्ञानम्  
इन्द्रियाणां च संयमः ।  
अहिंसा गुरुसेवा च  
निःश्रेयसकरं परम्  ॥ १२.८३ ॥  
  
सर्वेषाम् अपि चैतेषां  
शुभानाम् इह कर्मणाम् ।  
किं चिच् छ्रेयस्करतरं  
कर्मोक्तं पुरुषं प्रति  ॥ १२.८४ ॥  
  
सर्वेषाम् अपि चैतेषाम्  
आत्मज्ञानं परं स्मृतम् ।  
तद् ध्य् अग्र्यं सर्वविद्यानां  
प्राप्यते ह्य् अमृतं ततः  ॥ १२.८५ ॥  
  
षण्णाम् एषां तु सर्वेषां  
कर्मणां प्रेत्य चेह च ।  
श्रेयस्करतरं ज्ञेयं  
सर्वदा कर्म वैदिकम्  ॥ १२.८६ ॥  
  
वैदिके कर्मयोगे तु  
सर्वाण्य् एतान्य् अशेषतः ।  
अन्तर्भवन्ति क्रमशस्  
तस्मिंस् तस्मिन् क्रियाविधौ  ॥ १२.८७ ॥  
  
सुखाभ्युदयिकं चैव  
नैःश्रेयसिकम् एव च ।  
प्रवृत्तं च निवृत्तं च  
द्विविधं कर्म वैदिकम्  ॥ १२.८८ ॥  
  
इह चाऽमुत्र वा काम्यं  
प्रवृत्तं कर्म कीर्त्यते ।  
निष्-कामं ज्ञातपूर्वं तु  
निवृत्तम् उपदिश्यते  ॥ १२.८९ ॥  
  
प्रवृत्तं कर्म संसेव्यं  
देवानाम् एति साम्यताम् ।  
निवृत्तं सेवमानस् तु  
भूतान्य् अत्येति पञ्च वै  ॥ १२.९० ॥  
  
  
  
सर्वभूतेषु चात्मानं  
सर्वभूतानि चात्मनि ।  
समं पश्यन्न् आत्मयाजी  
स्वाराज्यम् अधिगच्छति  ॥ १२.९१ ॥  
  
यथोक्तान्य् अपि कर्माणि  
परिहाय द्विजोत्तमः ।  
आत्मज्ञाने शमे च स्याद्  
वेदाभ्यासे च यत्नवान्  ॥ १२.९२ ॥  
  
एतद् धि जन्मसाफल्यं  
ब्राह्मणस्य विशेषतः ।  
प्राप्यैतत् कृत-कृत्यो हि  
द्विजो भवति नाऽन्यथा  ॥ १२.९३ ॥  
पितृ-देव-मनुष्याणां  
वेदश् चक्षुः सनातनम् ।  
अशक्यं चाऽप्रमेयं च  
वेदशास्त्रम् इति स्थितिः  ॥ १२.९४ ॥  
  
या वेदबाह्याः स्मृतयो  
याश् च काश् च कुदृष्टयः [मेधातिथिपाठः - श्रुतयो] ।  
सर्वास् ता निष्-फलाः प्रेत्य  
तमो-निष्ठा हि ताः स्मृताः  ॥ १२.९५ ॥  
  
उत्पद्यन्ते च्यवन्ते च  
यान्य् अतो ऽन्यानि कानि चित् [मेधातिथिपाठः - उत्पद्यन्ते विनश्यन्ति] ।  
तान्य् अर्वाक्कालिकतया  
निष्-फलान्य् अनृतानि च  ॥ १२.९६ ॥  
  
चातुर्वर्ण्यं त्रयो लोकाश्  
चत्वारश् चाश्रमाः पृथक् ।  
भूतं भव्यं भविष्यं च  
सर्वं वेदात् प्रसिध्यति [मेधातिथिपाठः - भूतं भवद् भविष्यं  
च]  ॥ १२.९७ ॥  
  
शब्दः स्पर्शश् च रूपं च  
रसो गन्धश् च पञ्चमः ।  
वेदाद् एव प्रसूयन्ते  
प्रसूतिर् गुण-कर्मतः  ॥ १२.९८ ॥  
  
बिभर्ति सर्वभूतानि  
वेदशास्त्रं सनातनम् ।  
तस्माद् एतत् परं मन्ये  
यज् जन्तोर् अस्य साधनम्  ॥ १२.९९ ॥  
  
सेनापत्यं च राज्यं च  
दण्डनेतृत्वम् एव च [मेधातिथिपाठः - सैनापत्यं] ।  
सर्वलोकाधिपत्यं च  
वेदशास्त्रविद् अर्हति  ॥ १२.१०० ॥  
  
यथा जात-बलो वह्निर्  
दहत्य् आर्द्रान् अपि द्रुमान् ।  
तथा दहति वेदज्ञः  
कर्मजं दोषम् आत्मनः  ॥ १२.१०१ ॥  
  
वेदशास्त्रार्थतत्त्वज्ञो  
यत्र तत्राश्रमे वसन् ।  
इहैव लोके तिष्ठन् स  
ब्रह्मभूयाय कल्पते  ॥ १२.१०२ ॥  
  
अज्ञेभ्यो ग्रन्थिनः श्रेष्ठा  
ग्रन्थिभ्यो धारिणो वराः ।  
धारिभ्यो ज्ञानिनः श्रेष्ठा  
ज्ञानिभ्यो व्यवसायिनः  ॥ १२.१०३ ॥  
  
तपो विद्या च विप्रस्य  
निःश्रेयसकरं परम् ।  
तपसा किल्बिषं हन्ति  
विद्ययामृतम् अश्नुते  ॥ १२.१०४ ॥  
  
प्रत्यक्षं चाऽनुमानं च  
शास्त्रं च विविधागमम् ।  
त्रयं सुविदितं कार्यं  
धर्मशुद्धिम् अभीप्सता  ॥ १२.१०५ ॥  
  
आर्षं धर्मोपदेशं च  
वेदशास्त्राविरोधिना ।  
यस् तर्केणाऽनुसंधत्ते  
स धर्मं वेद नेतरः  ॥ १२.१०६ ॥  
  
नैःश्रेयसम् इदं कर्म  
यथोदितम् अशेषतः ।  
मानवस्याऽस्य शास्त्रस्य  
रहस्यम् उपदिश्यते [मेधातिथिपाठः - उपदेक्ष्यते]  ॥ १२.१०७ ॥  
  
  
  
अनाम्नातेषु धर्मेषु  
कथं स्याद् इति चेद् भवेत् ।  
यं शिष्टा ब्राह्मणा ब्रूयुः  
स धर्मः स्याद् अशङ्कितः  ॥ १२.१०८ ॥  
  
धर्मेणाऽधिगतो यैस् तु  
वेदः स-परिबृंहणः ।  
ते शिष्टा ब्राह्मणा ज्ञेयाः  
श्रुति-प्रत्यक्षहेतवः  ॥ १२.१०९ ॥  
  
दशावरा वा परिषद्  
यं धर्मं परिकल्पयेत् ।  
त्र्य्-अवरा वापि वृत्तस्था  
तं धर्मं न विचालयेत्  ॥ १२.११० ॥  
  
त्रैविद्यो हेतुकस् तर्की  
नैरुक्तो धर्मपाठकः ।  
त्रयश् चाश्रमिणः पूर्वे  
परिषत् स्याद् दशावरा  ॥ १२.१११ ॥  
  
ऋग्वेदविद् यजुर्विच् च  
सामवेदविद् एव च ।  
त्र्य्-अवरा परिषज् ज्ञेया  
धर्मसंशयनिर्णये  ॥ १२.११२ ॥  
  
एको ऽपि वेदविद् धर्मं  
यं व्यवस्येद् द्विजोत्तमः ।  
स विज्ञेयः परो धर्मो  
नाऽज्ञानाम् उदितो ऽयुतैः  ॥ १२.११३ ॥  
  
अव्रतानाम् अमन्त्राणां  
जातिमात्रोपजीविनाम् ।  
सहस्रशः समेतानां  
परिषत्त्वं न विद्यते  ॥ १२.११४ ॥  
  
यं वदन्ति तमोभूता  
मूर्खा धर्मम् अतद्विदः ।  
तत्पापं शतधा भूत्वा  
तद्वक्तॄन् अनुगच्छति  ॥ १२.११५ ॥  
  
एतद् वो ऽभिहितं सर्वं  
निःश्रेयसकरं परम् ।  
अस्माद् अप्रच्युतो विप्रः  
प्राप्नोति परमां गतिम्  ॥ १२.११६ ॥  
  
एवं स भगवान् देवो  
लोकानां हितकाम्यया ।  
धर्मस्य परमं गुह्यं  
ममेदं सर्वम् उक्तवान्  ॥ १२.११७ ॥  
  
सर्वम् आत्मनि संपश्येत्  
सच् चाऽसच् च समाहितः ।  
सर्वं ह्य् आत्मनि संपश्यन्  
नाऽधर्मे कुरुते मनः [मेधातिथिपाठः - मतिम्]  ॥ १२.११८ ॥  
  
आत्मैव देवताः सर्वाः  
सर्वम् आत्मन्य् अवस्थितम् ।  
आत्मा हि जनयत्य् एषां  
कर्मयोगं शरीरिणाम्  ॥ १२.११९ ॥  
  
खं संनिवेशयेत् खेषु  
चेष्टन-स्पर्शने ऽनिलम् ।  
पक्ति-दृष्ट्योः परं तेजः  
स्नेहे ऽपो गां च मूर्तिषु  ॥ १२.१२० ॥  
  
मनसीन्दुं दिशः श्रोत्रे  
क्रान्ते विष्णुं बले हरम् ।  
वाच्य् अग्निं मित्रम् उत्सर्गे  
प्रजने च प्रजापतिम्  ॥ १२.१२१ ॥  
  
प्रशासितारं सर्वेषाम्  
अणीयांसम् अणोर् अपि ।  
रुक्माभं स्वप्नधीगम्यं  
विद्यात् तं पुरुषं परम्  ॥ १२.१२२ ॥  
  
एतम् एके वदन्त्य् अग्निं  
मनुम् अन्ये प्रजापतिम् ।  
इन्द्रम् एके परे प्राणम्  
अपरे ब्रह्म शाश्वतम्  ॥ १२.१२३ ॥  
  
एष सर्वाणि भूतानि  
पञ्चभिर् व्याप्य मूर्तिभिः ।  
जन्म-वृद्धि-क्षयैर् नित्यं  
संसारयति चक्रवत्  ॥ १२.१२४ ॥  
  
एवं यः सर्वभूतेषु  
पश्यत्य् आत्मानम् आत्मना ।  
स सर्वसमताम् एत्य  
ब्रह्माऽभ्येति परं पदम्  ॥ १२.१२५ ॥  
  
इत्य् एतन् मानवं शास्त्रं  
भृगुप्रोक्तं पठन् द्विजः ।  
भवत्य् आचारवान् नित्यं  
यथेष्टां प्राप्नुयाद् गतिम्  ॥ १२.१२६ ॥  
