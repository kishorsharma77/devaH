---
title: शिष्योपदेशः  
unicode_script: devanagari  
---

मन्त्रःपरस्य नाख्येयः नाक्षसूत्रं प्रदर्शयेत्।  
न च मुद्रां नापि सिद्धिं मन्त्रस्य कथयेत् स्वयम्।  

आचार्यनाम न वदेन् नियोगं नास्य लङ्घयेत्।  
न गुरून् दूषयेत् वाचा नाचरेत् तस्य विप्रियम्।  
शयनादींश्च न गुरोः आक्रमेत् न च लङ्घयेत्।  
गुरुवत् गुरुदारेषु वर्तितव्यमसन्निधौ।  
आचार्यं अच्युतं शास्त्रं त्रयं सम्मानयेत् सदा।  

नास्तिकान् भिन्नमर्यादान् वेदब्राह्मणनिन्दकान्।  
न स्पृशेत् नैव तैस्सार्धं संवसेत् दुर्दशास्वपि।  

प्रसारयेत् नैव पादौ गुरुदेवाग्निसन्निधौ।  
वेदितव्यं जगत्सर्वं वासुदेवमयं सदा।  
अनर्चयित्वा  देवेशं नात्मपोषणमाचरेत्।  
जपस्तोत्रप्रणामादीन्  सन्ध्याकाले समाचरेत्।  
भगवद्ध्यानतत्कर्म कर्तव्येषु सदा रमेत्।  
वैष्णवान् च यतीन् चैव दृष्ट्वा तान् प्रणमेत् क्षितौ।  

पुत्रदारा-गृहक्षेत्र-पश्वादिधनमात्मनः।  
व्यपदेश्यमशेषेण नाम्ना भगवतो वदेत्।  

समस्सर्वेषु भूतेषु कामक्रोधविवर्जितः।  
शनैश्शनैरिन्द्रियाणि विषयेभ्यो निवारयेत्।  
संसारविमुखैःसार्धं शास्त्राभ्यासं समाचरेत्।  

श्रौतस्मार्तानि कर्माणि सदासेवेत नेतरत्।  
स्वसूत्रोक्तेनविधिना निषेकादिक्रिया भवेत्।  
गुह्यं नाम च गोत्रं च प्राकृतं नान्यदिष्यते।  
आसीनो वा शयानो वा गच्छन् भुञ्जान एव वा।  
कीर्तयेत् सम्स्मरेत् चैव वासुदेवं सनातनम्।  
