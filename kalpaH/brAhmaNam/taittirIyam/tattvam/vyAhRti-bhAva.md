---
title: व्याहृति-भावः
unicode_script: devanagari
---

सायणटीका [ऽत्र](https://archive.org/stream/Anandashram_Samskrita_Granthavali_Anandashram_Sanskrit_Series/ASS_036_Taittiriya_Aranyakam_With_Sayana_Bhashya_Part_1_-_Babasastri_Phadke_1898#page/n505/mode/2up)।

भूर्भुव॒स्सुव॒रिति॒ वा ए॒तास् ति॒स्रो व्याहृ॑तयः ।  

## महः
तासा॑मु ह स्मै॒ताञ् च॑तु॒र्थीम् माहा॑चमस्यः॒ प्रवे॑दयते । मह॒ इति॑ । तद्ब्रह्म॑ । स आ॒त्मा । अङ्गा॑न्य॒न्या दे॒वताः॑ । 

## लोकाः 
भूरिति॒ वा अ॒यल्ँ लो॒कः । भुव॒ इत्य॒न्तरि॑क्षम् । सुव॒रित्य॒सौ लो॒कः ।  
मह॒ इत्या॑दि॒त्यः । आ॒दि॒त्येन॒ वाव सर्वे॑ लो॒का मही॑यन्ते । 

## ज्योतींषि
भूरिति॒ वा अ॒ग्निः । भुव॒ इति॑ वा॒युः । सुव॒रित्या॑दि॒त्यः । मह॒ इति॑ च॒न्द्रमाः॑ ।  
च॒न्द्रम॑सा॒ वाव सर्वा॑णि॒ ज्योतीꣳ॑षि॒ मही॑यन्ते । 

## वेदाः
भूरिति॒ वा ऋचः॑ । भुव॒ इति॒ सामा॑नि । सुव॒रिति॒ यजूꣳ॑षि । मह॒ इति॒ ब्रह्म॑+++(=ॐकारः)+++ ।  
ब्रह्म॑णा॒ वाव सर्वे॑ वे॒दा मही॑यन्ते । 

## प्राणाः
भूरिति॒ वै प्रा॒णः । भुव॒ इत्य॑पा॒नः । सुव॒रिति॑ व्या॒नः । मह॒ इत्यन्न॑म् ।  
अन्ने॑न॒ वाव सर्वे॑ प्रा॒णा मही॑यन्ते । 

## फलश्रुतिः
ता वा ए॒ताश्च॑तस्रश्चतु॒र्धा । चत॑स्रश्चतस्रो॒ व्याहृ॑तयः ।  
ता यो वेद॑ । स वे॑द॒ ब्रह्म॑ । सर्वे॑ऽस्मै दे॒वा ब॒लिमाव॑हन्ति ।। (11)