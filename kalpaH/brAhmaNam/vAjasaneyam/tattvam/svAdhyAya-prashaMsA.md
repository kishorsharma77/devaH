---
title: स्वाध्याय-प्रशंसा
unicode_script: devanagari
---

अथा᳘तः स्वाध्यायप्रशंसा᳘॥  

प्रिये᳘ स्वाध्याय-प्रवचने᳘ भवतो, युक्त᳘मना भवत्य्, अ᳘पराधीनो᳘ ऽहर् अहर् अ᳘र्थान्त् साधयते, सुखं᳘ स्वपिति। परमचिकित्सक᳘ आत्म᳘नो भवति, +इन्द्रियसंयम᳘श् चैका᳘राम᳘ता च, प्रज्ञा᳘ऋद्धिर्, य᳘शो, लोकपक्तिः᳘।  
प्र᳘ज्ञा व᳘र्धमाना चतु᳘रो ध᳘र्मान् ब्राह्मण᳘म् अभिनि᳘ष्पादयति। ब्रा᳘ह्मण्यम् प्रतिरूपचर्यां, य᳘शो लोकपक्ति᳘म्।  
लोकः प᳘च्यमानश् चतु᳘र्भिर् ध᳘र्मैर् ब्राह्मण᳘म् भुनक्त्य् - अर्च᳘या च दा᳘नेन चाज्येय᳘तया चावध्य᳘तया च॥  

ये᳘ ह वै के᳘ च श्र᳘माः॥  
इमे द्या᳘वापृथिवी अ᳘न्तरेण स्वाध्यायो᳘ हैव ते᳘षाम् परम᳘ता का᳘ष्ठा।  
य᳘ एवं᳘ विद्वा᳘न्त् स्वाध्याय᳘मधीते। त᳘स्मात् स्वाध्यायो᳘ ऽध्येत᳘व्यः॥  


य᳘द्यद्ध वा᳘ अयं छ᳘न्दसः॥  
स्वाध्याय᳘म् अधीते ते᳘न-तेन हैवा᳘स्य यज्ञक्रतु᳘नेष्ट᳘म् भवति।  
य᳘ एवं᳘ विद्वा᳘न्त् स्वाध्याय᳘मधीते। त᳘स्मात् स्वाध्यायो᳘ ऽध्येत᳘व्यः॥  

य᳘दि ह वा अ᳘प्यभ्य᳘क्तः, अ᳘लंकृतः, सु᳘हितः, सुखे श᳘यने श᳘यानः, स्वाध्याय᳘मधीत - आ᳘ हैव स᳘ नखाग्रे᳘भ्यस् तप्यते। 
य᳘ एवं᳘ विद्वा᳘न्त् स्वाध्याय᳘मधीते। त᳘स्मात् स्वाध्यायो᳘ ऽध्येत᳘व्यः॥+++(५)+++  


म᳘धु ह वा ऋ᳘चः, घृतं᳘ ह सा᳘मान्य्, अमृ᳘तं य᳘जूंषि।  
य᳘द्ध वा᳘ अयं᳘ वाकोवाक्य᳘म् अधीते᳘, क्षीरौदनमांसौदनौ᳘ हैव तौ᳘॥  
म᳘धुना ह वा᳘ एष᳘ देवां᳘स् तर्पयति॥  

य᳘ एवं᳘ विद्वान् ऋचो᳘ ऽहरहः स्वाध्याय᳘मधीते, त᳘ एनं तृप्ता᳘स् तर्पयन्ति - स᳘र्वैः का᳘मैः स᳘र्वैर् भो᳘गैः॥ घृते᳘न ह वा᳘ एष᳘ देवां᳘स्तर्पयति॥  
य᳘ एवं᳘ विद्वान्त् सा᳘मान्य᳘हरहः स्वाध्याय᳘मधीते त᳘ एनं तृप्ता᳘ +++(तर्पयन्ति)+++॥ अमृ᳘तेन ह वा᳘ एष᳘ देवां᳘स्तर्पयति॥  
य᳘ एवं᳘ विद्वान्य᳘जूंष्य᳘हरहः स्वाध्याय᳘मधीते त᳘ एनं तृप्ता᳘ +++(तर्पयन्ति)+++॥ क्षीरौदनमांसौदना᳘भ्यां ह वा᳘ एष᳘ देवां᳘स्तर्पयति॥  
य᳘ एवं᳘ विद्वा᳘न्वाकोवाक्य᳘मितिहासपुराणमित्य᳘हरहः स्वाध्याय᳘मधीते त᳘ एनं तृप्ता᳘ +++(तर्पयन्ति)+++॥  

य᳘न्ति वा आ᳘पः॥ ए᳘त्यादित्य, ए᳘ति चन्द्र᳘मा, य᳘न्ति न᳘क्षत्राणि।  
य᳘था ह वा᳘ एता᳘ देव᳘ता ने᳘युर् न᳘ कुर्युर् - एवं᳘ हैव तद् अ᳘हर् ब्राह्मणो᳘ भवति, यद᳘हः स्वाध्यायं ना᳘धीते।  
त᳘स्मात् स्वाध्यायो᳘ ऽध्येत᳘व्यस्, त᳘स्माद् अप्य् ऋ᳘चं वा य᳘जुर्वा सा᳘म वा गा᳘थां वा कुं᳘व्यां वा ऽभिव्या᳘हरेद् व्रतस्या᳘व्यवछेदाय॥+++(५)+++  

