---
title: वेदविभागः
unicode_script: devanagari
---

प्रजा᳘पतिर् वा᳘ इदम᳘ग्र आसीत्॥  
ए᳘क एव सो᳘ऽकामयत - स्याम् प्र᳘जायेये᳘ति। सो᳘ऽश्राम्यत्। स त᳘पो ऽतप्यत। त᳘स्माच् छ्रान्तात् तेपानात्+++(??)+++ त्र᳘यो लोका᳘ असृज्यन्त - पृथिव्य᳘न्त᳘रिक्षं द्यौः᳘॥  
स᳘ इमांस् त्रीं᳘ लोका᳘न् अभि᳘तताप॥ ते᳘भ्यस्तप्ते᳘भ्यस् त्री᳘णि ज्यो᳘तींष्य् अजायन्ताग्निर्, यो᳘ ऽयम् प᳘वते, सू᳘र्यः॥  
स᳘ इमा᳘नि त्री᳘णि ज्यो᳘तींष्य् अभितताप॥ ते᳘भ्यस् तप्ते᳘भ्यस् त्र᳘यो वे᳘दा अजायन्ताग्ने᳘रृग्वेदो᳘, वायो᳘र्यजुर्वेदः, सू᳘र्यात्सामवेदः᳘॥  
स᳘ इमांस्त्रीन् वे᳘दान् अभि᳘तताप॥ ते᳘भ्यस् तप्ते᳘भ्यस् त्री᳘णि शुक्रा᳘ण्य् अजायन्त - भूरि᳘त्यृग्वेदाद्, भु᳘व इ᳘ति यजुर्वेदात्, स्वरि᳘ति सामवेदात्।  
त᳘द् ऋग्वेदे᳘नैव᳘ होत्रम् अ᳘कुर्वत। यजुर्वेदेना᳘ध्वर्यवं, सामवेदे᳘नोद्गीथम्। य᳘द् एव᳘ त्रय्यै᳘ विद्या᳘यै शुक्रं, ते᳘न ब्रह्मत्वम् अथो᳘च्चक्राम॥  

ते᳘ देवाः᳘ प्रजा᳘पतिम् अब्रुवन्॥ य᳘दि न ऋक्तो᳘ वा यजुष्टो᳘ वा सामतो᳘ वा यज्ञो ह्व᳘लेत्, के᳘नैनम् भिषज्येमे᳘ति॥  
स᳘ होवाच॥ य᳘द्यृक्तो भूरि᳘ति चतुर्गृहीतमा᳘ज्यं गृहीत्वा गा᳘र्हपत्ये जुहवथ, य᳘दि यजुष्टो भु᳘व इ᳘ति चतुर्गृहीतमा᳘ज्यं गृहीत्वा᳘ग्नीध्री᳘ये जुहवथान्वाहार्यप᳘चने वा, हविर्यज्ञे य᳘दि सामतः स्व᳘रि᳘ति चतुर्गृहीतमा᳘ज्यं गृहीत्वा᳘हवनी᳘ये जुहवथ, य᳘द्यु अ᳘विज्ञातम् अ᳘सत्स᳘र्वाण्य् अनुद्रु᳘त्याहवनी᳘ये जुहवथ।  
त᳘द् ऋग्वेदे᳘नैव᳘र्ग्वेद᳘म् भिषज्य᳘ति, यजुर्वेदे᳘न यजुर्वेदं᳘, सामवेदे᳘न सामवेदं, स य᳘था प᳘र्वणा प᳘र्व संदध्या᳘द्, एवं᳘ हैव स सं᳘दधाति य᳘ एता᳘भिर् भिषज्यति।  
अ᳘थ यो हा᳘तो ऽन्ये᳘न भिषज्य᳘ति, य᳘था शीर्णे᳘न शीर्णं᳘ संधि᳘त्सेद् य᳘था वा शीर्णे᳘ गर᳘म् अभिनिदध्या᳘द्, एवं तत्।  
त᳘स्माद् एवंवि᳘दमेव᳘ ब्रह्मा᳘णं कुर्वीत ना᳘नेवंविदम्॥  

त᳘दाहुः॥ य᳘दृचा᳘ होत्रं᳘ क्रिय᳘ते, य᳘जुषा᳘ध्वर्यवं, सा᳘म्नोद्गीथो᳘, ऽथ के᳘न ब्रह्मत्वमि᳘त्य् - अन᳘या त्रय्या᳘ विद्यये᳘ति ह ब्रूयात्॥  
