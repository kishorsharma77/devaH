+++
title = "१० व्योमव्यापि-मन्त्रार्थः"
unicode_script = "devanagari"
+++

## परिचयः
मूलम् [अत्र](https://archive.org/details/RauravagamaVol.1N.RBhatt/page/n213/mode/2up) ।

## प्रवेशः
अथ संख्या शिवस्योक्ता  
चाक्षराणां शतत्रयम्।  
अष्टषष्ट्य्-अधिकं शम्भोर्  
गुह्यमन्त्रं विनिर्गतम् ॥१॥ 

मन्त्रार्थश् च पुरा प्रोक्तो  
विद्येशानेन शम्भवे ।  
स एव बहुधा व्यस्तः  
समासाद् उच्यते मया ॥२॥ 

पदविग्रहधात्वर्थ-  
हेतुसाधन-वर्जितः ।  
व्यपेत-पक्ष-दृष्टान्तः  
सिद्ध-वाक्यावभासितः॥३॥ 

स्वभावपुरुषाव्यक्त-  
कर्मजालात्मवादिभिः।  
यो न दृष्टो महामोह-  
तिमिराक्रान्त-दृष्टिभिः ॥ ४॥ 

तस्य देवादिदेवस्य  
वक्त्रामल-विनिर्गतम् ।  
प्रवक्ष्ये शिवसद्भाव-  
परसत्ता-प्रकाशकम् ॥ ५॥

## ॐ
ओमित्येकाक्षरं ब्रह्म  
मन्त्रतन्त्रादिलक्षणम्।  
महद्-आदिविशेषान्त-  
व्यापकं पदमव्ययम् ॥ ६॥ 

ओतं प्रोतं जगत् तेन  
मात्राभिः सर्वतो भृशम् ।  
त्रिभिः पादैस् तु विभुना  
सदेवासुर-मानुषम् ॥७॥ 

देव-यज्ञ-तपो-ध्यान-  
दानाध्ययन-कर्मसु।  
ओंकाराद्यन्त-संबद्धो  
मन्त्रविद्भिः प्रकीर्तितः ॥ ८॥ 

तस्माद् इहापि प्रणवम्  
अग्रे मन्त्रपदं विभोः।

## व्योमव्यापिने
न्यस्य पश्चात् कलानीक-  
वर्जितं व्योम उच्यते ॥९॥ 

व्योमेत्याकाश-संज्ञेयं  
निमित्तात् परिभाष्यते।  
व्यापकत्वाद् अमेयत्वाद्  
व्योम इत्य् अभिधीयते ॥ १० ॥ 

तद् वाचयति यस्मात् स  
भगवान् परमेश्वरः।  
शक्ति-रश्मि-समूहेन  
तस्माद्-व्यापी सदाशिवः ॥ ११ ॥

## व्योमरूपाय
तदेव रूपं भगवान्  
बिभर्ति प्रभुरव्ययः।  
तेन धर्मेण युक्तत्वाद्  
व्योमरूपेति चोच्यते ।। १२ ।। 

तस्मै शिवाय महते  
सर्वगाय महात्मने ।  
व्यापिने व्योमरूपाय  
पराय प्रभवे नमः ।। १३ ।।

## सर्वव्यापिने
सर्वं निरवशेषं यद्  
व्योम उक्तं परापरम् ।  
ततो यस्माद् भगवता  
सर्वव्यापी ततो भवः ॥ १४ ।।

## शिवाय
शान्तत्वात् सर्वकर्तृत्व-  
भावोपरति-कारणात् ।  
शिव उक्तो महातन्त्र-  
मन्त्रविद्भिः सदाशिवः ॥ १५ ॥ 

तस्मै शिवाय गुरवे  
वीतरागकलाय वै ।

## अनन्ताय
अमेयत्वाद् अनन्तोऽयम्  
अजत्वाच् च प्रकीर्तितः ॥ १६ ॥

## अनाथाय
अनादिशिवसद्भाव-  
युक्तत्वात् परमेश्वरः ।  
सर्वेषां स्वामिभावाच् च  
अनाथ इति शस्यते ॥ १७ ॥

## अनाश्रिताय
अनाश्रित-स्वाश्रितत्वाद्  
अन्याश्रय-विवर्जितः ।  
आश्रयो न समत्वाच् च  
अनाश्रित इति स्मृतः ।। १८ ॥

## धुवाय
वैनाशिकत्वात् सर्वेषां  
भुवनानां सदाशिवे ।  
ध्रुवेति संज्ञितं नाम  
सदाशिवत्वलक्षणम् ॥ १९॥

## शाश्वताय
प्रशास्ति-कारणत्वेन  
शास्यो यस्मान् न कस्यचित् ।  
अतीतः शाश्वतत्वाच् च  
शाश्वतो भगवाञ्छिवः ॥ २० ॥

## योगपीठसंस्थिताय
योगोऽस्य शिव-सद्भावः  
सदाशिवम् अनामयम् ।  
तस्मिन् व्यवस्थितो यस्माद्  
योगपीठः स उच्यते ।। २१ ॥ 

अनादिशिव-सद्-भाव-  
योगयुक्तः सदाशिवः।  
मन्त्र-योग-मये पीठे  
तत्रस्थस् तेन चोच्यते ॥ २२ ॥

## नित्यं योगिने
अभ्युत्थितेन योगेन  
शाश्वतेनानुरञ्जितः ।  
नित्यं योगीति तेनोक्तः  
शिवस् तत्त्वार्थ-कोविदैः ।। २३ ॥

## ध्यानाहाराय
ध्यानं चिन्ता भावनार्थं  
कल्पना मनसः क्रिया।  
मनसः परिपूर्णत्वात्  
परितृप्तो भवोद्भवः ॥ २४ ॥
  
स्वस्थत्वात् सुप्रशान्तत्वात्  
परिनिर्वाणम् उत्तमम् ।  
ध्यानाहारं भगवति  
[भवती]त्युपलक्षणा ॥ २५ ॥

## ओं नमः शिवाय, सर्वप्रभवे 
प्रणव-पूर्वम् उद्दिश्य  
संशयच्छेद-कारणम् ।  
ओं नमः शिवाय शान्ताय  
सर्वस्य प्रभवे तथा ॥ २६ ॥

## शिवः
इति संभाव्य देवेश-  
गणः पूर्वमुदाहृतः ।

तनुं पञ्चमहामन्त्र-  
लक्षणां संप्रचक्षते ॥ २७ ॥

## ईशानमूर्धाय
ईष्ट अग्रे स भगवान्  
ईशानः प्रभुर् अव्ययः ।  
जगत् कृत्स्नं महामन्त्र-  
शक्ति-योग-मरीचिभिः ।। २८ ॥ 

ईशानमूर्धा तेनायम्  
उक्तो मन्त्रे सकारणम् ।

## तत्पुरुषवक्त्राय
महामायोत्थ-जालेन  
व्यपेत-तनुर् ईश्वरः ॥ २९ ॥ 

परमं वदति ज्ञानं यत्  
तत्पूरकम् उत्तमम् ।  
सर्वज्ञं शिव-सद्भाव-  
प्रकाश-करणं परम् ।। ३० ॥ 

तेन मन्त्रेण मन्त्रेशो  
भगवान् परमेश्वरः ।  
प्रयुक्तं पूरयेत् कृत्स्नं  
तेन तत्पुरुषः स्मृतः ॥ ३१॥

## अघोरहृदयाय
अघोर-रण-शीलत्वाद्  
अघोरः प्रोच्यते बुधैः।  
अघोरं शान्तम् इत्युक्तं  
सद्भावो हृदयं प्रभोः ॥३२॥ 


तेन चार्द्रेण युक्तत्वाद्  
अघोरहृदयः शिवः ।

## वामदेवगुह्याय
**वामो**ऽथ विपरीतत्वात्  
संसारोद्-गिरणाद् अपि ॥ ३३॥ 

सर्वभावेषु गूढत्वाद्  
गुह्यम् इत्य् अभिधीयते। 

**देवो** दिवि स्थितत्वाद्  
दीव्यति यस्माच् च तेन वा देवः ॥ ३४ ॥  
परमतिगुह्यो **गुह्यो**  
मन्त्रेणैतेन गुह्योऽयम्।

## सद्योजात-मूर्तये
सद्यः प्रसाद-दानात्  
क्षिप्रतम आशुरिति च पर्यायाः ॥ ३५ ॥  
गहनेन जायतेऽस्मिन्  
प्रधानपुरुषेश्वरान्तिके घोरे । 

यस्मात् तस्माद् भगवान्  
अजात इति चोच्यते देवः ॥ ३६॥ 

सद्योजातेन मन्त्रेण  
युक्तत्वात् परमेश्वरः ।  
शिवमूर्ति-विधानज्ञैः  
सा मूर्ति रि[ति] पठ्यते ॥ ३७॥

## ॐ नमो नमः 
एतैर् मन्त्रैर् महागुह्यैर्  
मूिर्तिं भगवतोऽव्ययाम् ।  
निगूढां सर्वतत्त्वेषु  
ध्यायेन् नित्यं समाहितः ॥ ३८ ॥

## गुह्यातिगुह्याय
दुज्ञेयत्वात् पदार्थानां  
तत्त्वानां गहनस्य च ।  
स्थित्युत्पत्तिविनाशानां  
गुह्याद् गुह्येति वर्णितः ॥ ३९॥ 

गुह्यातिशय-युक्तत्वाद्  
अतिगुह्यो महेश्वरः ।

## गोप्त्रे
प्रकृतेर् गोपनाद् गोप्ता  
संसारस्य सदाशिवः ॥४०॥

## निधनाय
निधनं नाशो जगतस्  
तस्य कर्ता महेश्वरः ।  
तेनोक्तं निधनेत्य् एवं  
जगतः परमेश्वरः ।। ४१॥


## सर्वविद्याधिपाय
सर्वासाम् एव विद्यानां  
विद्याराजां तथैव च ।  
विधाता परमेशानो  
यस्मात् तस्माच् छिवोऽधिपः ॥ ४२ ॥

## ज्योतीरूपाय
ज्योतिः प्रकाशरूपाणां  
दर्शनाकृति-लक्षणम् ।  
अशेषोद्भासकरणाज्  
ज्योतीरूपः शिवोऽव्ययः ॥ ४३ ।।

## परमेश्वरपराय
परमेश्वर-रुद्राणां  
स्थितिसंहारकर्मिणाम् ।  
कारणेच्छा-प्रवृत्तत्वात्  
परस् तस्मान् महेश्वरः ॥ ४४ ॥ 

तस्मै देवादिदेवाय  
पराय परमाय च ।  
याथातथ्य-गुणौघेन  
युक्ताय परमात्मने ॥ ४५ ॥

## अचेतन अचेतन
चेतना सर्वभूतानां  
सुखदुःखादिलक्षणा।  
सा चेन् न विद्यते यस्मात्  
तेन देवो ह्यचेतनः ॥ ४६॥

चेतनानाम् असंपर्काद्  
अचेतन इतीरितः।  
अचेतनो ह्यचिन्त्यत्वात्  
सूक्ष्मत्वाच् चाप्य् अचेतनः ॥ ४७ ॥ 

चेतनानाम् अगम्यत्वाद्  
अचेतन इति स्मृतः ।

### परिभाषा
द्विरभ्यासपदं चास्य  
संशयच्छेद-कारणम् ।। ४८॥  
व्योमादिष्वपि बोद्धव्यं  
द्विरभ्यासपदेषु वै ।

## व्योम व्योम
व्योमेति पूर्वमेवोक्तं  
गगनाख्या समासतः ।। ४९ ॥  

तेन धर्मेण युक्तत्वाद्  
भगवान् व्योम उच्यते।  
परं व्योमापरं चैव  
तन्त्रेऽस्मिन् समुदाहृतम् ।। ५०॥

## व्योम व्योम
मायातीतं परं व्योम  
साञ्जनं त्व् अपरं स्मृतम्।  
निरञ्जने परे व्योम्नि  
नित्यस्थः कारणोऽव्ययः ॥५१॥ 

साञ्जनं शक्तिकिरणैर्  
अधितिष्ठति शंकरः।  
व्योमव्योमेति तेनोक्तः  
कारणेन सदाशिवः ॥ ५२ ॥

## व्यापिन् व्यापिन्
व्यापकत्वाच् च सर्वस्य  
व्यापी संपरिकीर्तितः ।

## अरूपिन् अरूपिन्
रूपिणां परमेशानां  
ब्रह्मादीनां सदाशिवः ।। ५३ ॥

## प्रथम प्रथम
ज्ञानगम्यो महामन्त्र-  
योगयोगी महेश्वरः ।  
स्रष्टत्वात् सर्वभूतानां  
सर्वज्ञत्वाच्च कारणात् ।। ५४ ॥ 

अनादिसत्त्वाद् भगवान्  
प्रथमस्तु निगद्यते।

## तेजस्तेजः
प्रकाश-कारणत्वाच् च  
तेजस्तेज इति स्मृतः ॥ ५५॥

## ज्योतिर्योतिः
सर्वेषां ज्योतिषाम् आदि-  
निधिश्च भगवानञ् छिवः।  

## अरूप, अनग्ने
यद् इन्धनाग्निसंयोगात्  
सोमार्कमणिजं च यत् ।। ५६ ।।

## अधूम, अभस्म
तेजस् तस्मात् सुसंपूर्ण-  
कारणं ज्योतिर् उत्तमम् ।  
तद्धूम-भस्म-रहितं  
तेजसाम् अनुरञ्जकम् ॥ ५७ ॥

## अनादे
शैवं परम-निर्वाणम्  
आद्यन्तं ज्योतिषां निधिः।  
अनादि निधनाभावान्  
नित्यत्वात् तेजसां निधिः ॥ ५८ ॥ 

अनादिर् इति विज्ञेयं  
नाम देवस्य शाश्वतम् ।

## ना ना ना ना
नानानेति च यत् प्रोक्तं  
गुह्य-मन्त्र-पदं विभोः ।। ५९ ॥

परमेश्वर क्षेत्रज्ञ पिता-  
मह इति त्रिकम् । 

ना इति पुरुषस्याख्या  
प्रथिता परमेश्वरस्य पुरुषस्य ।। ६०॥  
पूरयति पोषयति च  
यस्मात् तस्माच् छिवः पुरुषः । 

## धू धू धू
नानानासंहारः  
प्रोक्तः पुरुष-त्रय-कारणस्य देवस्य ॥६१ ॥  
गुह्ये मन्त्रपदेऽस्मिन्  
संहार-कर-पदं प्रोक्तम् ।

## ओं भूः
ओं भूः सत्यवाचित्वान्  
नित्यपदार्थस्य वाचकः शब्दः ।  
शिवमन्त्र-पदार्थानां  
संशय-निवृत्तिहेत्वर्थः ॥ ६२ ।।

## ओं भुवः
ओं भुव इति च प्रोक्तं  
भुवनानि यथाक्रमम् ।  
शुद्धाशुद्धान्य् अशेषाणि  
निधनेशवशानि तु ॥ ६३ ॥

## ओ सुवः।
ओं सुवः प्रभोः पदम्  
इदमपरं यत् प्रकीर्तितम् ।  
तद्ध्येयं योगिभिर् नित्यं  
शिवतत्त्वार्थ-कोविदैः ॥ ६४॥
 
## अनिधन
अनिधन इति यत् प्रोक्तं  
नित्यं वदन्ति देवस्य ।  
न विनश्यतीति भगवान्  
अनिधन इति विशेषतः कथितः ।।

## निधनोद्भव
संहरति देवदेवः  
सृजति यस्माच् च सर्वभूतानि ।  
शिवतत्त्वविधानज्ञै रुद्रो  
निधनोद्भवो रुद्रः ।। ६६॥

## शिव, सर्व
शिव सर्वेति यदुक्तं  
त्व् अशिवाभावाच् छिवस्य देवस्य ।

## परमात्मन्
परमात्मनि स्थितत्वात्  
सर्वेषां तेन परमात्मा ॥६७ ॥

## महेश्वर
महतां परमेशानां सर्वेषां  
प्रलय-सर्ग-कर्तॄणाम् ।  
पूज्येश्वर-स्वभावत्वात्  
तेनेह महेश्वरः शम्भुः ॥ ६८॥

## महादेव
महान् भवति सर्वेषां  
पूज्यत्वाद् योगिनां शिवः ।  
देवो दिवि स्थितत्वाच् च  
महादेवस् ततो भवः ॥ ६९॥

## सद्भावेश्वर
सर्वेश्वर-प्रसङ्गाद्  
अनीश्वरे ऽपीश्वराभिधानाच्च ।  
सद्-भावेश्वर-शब्दः  
सदाशिवे सूरिभिः प्रोक्तः ।। ७० ॥

## महातेजः
महताम् अपि सर्वेषां  
परमशिवस्तेजसा महातेजः ।

## योगाधिपते
योगी च योगिनामपि  
योगाधिपतिर् भवस् तस्मात् ।। ७१ ।।

मुञ्चति गहन-निबन्धान्  
मायाविषयित्व-योक्तृ-बन्धेन ।  
मायाभिज्ञो भगवान्  
दीक्षानिपुणेन हस्तेन ।। ७२ ॥

## मुञ्च मुञ्च
मुञ्चति तेन[हि] गुह्यं  
मन्त्रपदं मुदा विप्रः ।

## प्रथम प्रथम
प्रथयति पाशान् बहुशः  
प्रथमेत्य् अभिधीयते तेन ॥ ७३ ॥

## शर्व शर्व
शरणार्थिनाम् अणूनां त्राता  
महतो भयाद् यतः शर्वः ।  
शरणाद् वरणाच्च देवः शर्व  
इति विभाव्यते तज्ज्ञैः ।।७४।।

## भवोद्भव
भावेन भवतीति च  
भावयितव्यो भवोद्भवः प्रकृतिकर्ता ।  
आमन्त्रणादि-युक्तैर् गुह्य-  
पदैः स्तूयते शम्भुः ॥७॥

## सर्वभूतसुखप्रद
सर्वेषां भूतानां  
संसार-वियोजकं परं सूक्ष्मम् ।  
सुखमात्यन्तिकम् अकृतकम्  
अनुपमम् उपयच्छते देवः ।। ७६ ।।

## सर्वसान्निध्यकर
सान्निध्यं मन्त्रोऽयं  
स्मृतमात्रः साधकस्य शिवलिङ्गे।  
कुरुते यस्मात् तस्मात्  
सान्निध्यकरः शिवः प्रोक्तः ।। ७७ ।।

## ब्रह्मविष्णुरुद्रपर
ब्रह्मा विष्णू रुद्रस्  
त्रयोऽपि सर्वस्य कारणं जगतः ।  
तेभ्यः परः परज्ञैः  
परमशिवः प्रोच्यते कर्ता ॥ ७८ ॥

सूक्ष्माणां सूक्ष्मत्वाद्  
विकरणधर्मेषु विकरणो भगवान् ।  
गुह्येष्व् अपि गुह्यत्वाद्  
अचिन्त्यभावो ह्यचिन्त्यत्वात् ।। 

## अनर्चित अनर्चित
ज्ञानानां सर्वेषां प्रग्  
अमत्वाद्+++(=अपक्वताया)+++ अनर्चितो देवः ।  
तस्माद् अनर्चित इति  
भगवान् उक्तश्च तन्त्रेऽस्मिन् ।। ८०॥

## असंस्तुत असंस्तुत
न स्तूयते स्तुतो वा  
ब्रह्मादिभिर् अप्य् अदृष्ट-पूर्वत्वात् ।  
तस्माद् असंस्तुत इति  
भगवान् उक्तश् च तन्त्रेऽस्मिन् ।। ८१ ॥

## पूर्वस्थित पूर्वस्थित
संस्थाप्यते स्वतो वा  
नित्यस्थत्वाच् छिवः परे व्योम्नि ।  
पूर्वस्थितोऽप्यभिहितः  
परमेशो मन्त्रतन्त्रज्ञैः ॥ ८२ ॥


साक्षात्सर्वपशूनां धर्माधर्मादिकं कृतं कर्म । साक्षी च सर्वतोऽक्षः पश्यति भगवानतः साक्षी ।। ८३ ।।
साक्षिन साक्षिन]। त्वरितं शिवसायुज्यं प्रयच्छते साधकस्य देवेशः । तुरु तुर्विति तन्त्रार्थोऽयं क्षिप्रत्वाच्चैव दीक्षायाः ॥८४||
[तुरु तुरु] । तेजोमूर्त्यभिधानं पतङ्ग इति मन्त्रलक्षणं प्रोक्तम् ।
[पतङ्ग पतङ्ग]। पिङ्ग पिङ्गेति तेजस्थं प्रवदन्ति मन्त्रतन्त्रज्ञाः ॥ ८५ ॥
[पिङ्ग पिङ्ग ।