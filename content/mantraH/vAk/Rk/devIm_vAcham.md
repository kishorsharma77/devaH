---
title: देवीं वाचम्
unicode_script: devanagari
practice_weight: 5
---

दे॒वीं वाच॑म् अजनयन्त दे॒वास्  
तां वि॒श्वरू॑पाः प॒शवो॑ वदन्ति ।  
सा नो॑ म॒न्द्रेष॒म् ऊर्जं॒ दुहा॑ना  
धे॒नुर् वाग् अ॒स्मान् उप॒सुष्टु॒तैतु॑ ।

यद् वाग् वद॑न्त्य् अविचेत॒नानि॑  
राष्ट्री॑ दे॒वानां॑ निष॒साद॑ म॒न्द्रा +++(अस्मत्कर्मणि)+++।  
चत॑स्र॒ +++(दिग्देवताः)+++ ऊर्जं॑ दुदुहे॒ पयाँ॑सी  
क्व॑स्विद् अस्याः पर॒मं ज॑गाम । 

अ॒न॒न्ताम् अन्ता॒द् अधि॒ निर्मि॑तां म॒हीय्ँ  
यस्यां॑ दे॒वा अ॑दधु॒र् भोज॑नानि +++(होममन्त्रैरश्नन्ति)+++।  
एका॑क्षरां द्वि॒पदा॒ँ॒ षट्॑पदां च  
वाचं॑ दे॒वा उप॑जीवन्ति॒ विश्वे॑ । 

वाचं॑ दे॒वा उप॑जीवन्ति॒ विश्वे॑  
वाचं॑ गन्ध॒र्वाः प॒शवो॑ मनु॒ष्याः॑ ।  
वा॒चीमा विश्वा॒ भुव॑ना॒न्य् अर्पि॑ता  
सा नो॒ हवं॑ जुषता॒म् इन्द्र॑पत्नी +++(बहुव्रीहेर् ङीप्)+++ । 

वाग् अ॒क्षरं॑ प्रथम॒जा ऋ॒तस्य॑  
वेदा॑नां मा॒ता ऽमृत॑स्य॒ नाभिः॑ ।  
सा नो॑ जुषा॒णोप॑ य॒ज्ञम् आगा॑द्  
अव॑न्ती दे॒वी सु॒हवा॑ मे अस्तु । 

याम् ऋष॑यो मन्त्र॒कृतो॑ मनी॒षिणः॑+  
+अ॒न्वैच्छ॑न् दे॒वास् तप॑सा॒ श्रमे॑ण ।  
तां दे॒वीं वाचँ॑ ह॒विषा॑ यजामहे  
सा नो॑ दधातु सुकृ॒तस्य॑ लो॒के । 

च॒त्वारि॒ वाक् परि॑मिता प॒दानि॑  
तानि॑ विदुर् ब्राह्म॒णा ये म॑नी॒षिणः॑ ।  
गुहा॒ त्रीणि॒ +++(=परा-पश्यन्ती-मध्यमाः)+++ निहि॑ता॒ नेङ्ग॑यन्ति  
तु॒रीयं॑ वा॒चो +++(=वैखरी)+++ म॑नु॒ष्या॑ वदन्ति ॥ 