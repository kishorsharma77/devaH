---
title:  ०३,वैश्वदेवपर्वगतानि विशेषाङ्गानि
unicode_script: devanagari
---
 ## रायसूयानुब्राह्मणम्
### मन्त्रः
त्रि॒वृद्ब॒र्॒हिर्भ॑वति ,मा॒ता पि॒ता पु॒त्रः ।  
####  टीका
1.6.3
1 वैश्वदेवपर्वगतान्येवविशेषाङ्गानिविधीयन्ते । तत्र  चोदकप्राप्तस्यबर्हिषस्त्रैगुण्यं  विधत्ते- त्रिवृदिति  ॥ मात्रादित्रयं  यदस्ति तदेव पुत्रयुक्तत्वात्तन्मिथुनं  सार्थकम् ।
### मन्त्रः
तदे॒व तन्मि॑थु॒नम् उल्ब॒ङ्गर्भो॑ ज॒रायु॑ ।  
तदे॒व तन्मि॑थु॒नम् ।  

####  टीका
गर्भस्यान्तर्वेष्टनं  उल्बम् । बहिर्वेष्टनं जरायु । गर्भादित्रयं यदस्ति तदेव सारभूतेनगर्भेणोपेतत्वात्तन्मिथुनं सफलम् । उल्बजराय्वोर्द्वित्वसाम्येनमिथुनत्वम् । बर्हिषस्त्रैगुण्येसतियथोक्तमिथुनद्वयसाम्यं सम्पद्यते ॥

### मन्त्रः
त्रे॒धा ब॒र्॒हिस्सन्न॑द्धम्भवति ।  
त्रय॑ इ॒मे लो॒का  ए॒ष्वे॑व लो॒केषु॒ प्रति॑ तिष्ठति ।  

####  टीका
2 प्रकृतौदर्भमुष्टीनां पृथग्बन्धनं नविहितम् । इहतुमुष्टित्रयस्यपृथग्बन्धनं विधत्ते- त्रेधेति ॥

### मन्त्रः
ए॒क॒धा पुन॒स्सन्न॑द्धम्भवति ।  
एक॑ इव॒ ह्य॑यल्ँ लो॒को अ॒स्मिन्ने॒व तेन॑ लो॒के प्रति॑तिष्ठति  ।  
####  टीका
3 पृथग्बद्धानां त्रयाणां मुष्टीनां पुनर्मिळित्वाबन्धनं विधत्ते- एकधेति ॥

### मन्त्रः

प्र॒सुवो॑ भवन्ति ।  
####  टीका
4 चोदकेनसामान्यतः प्राप्तानां दर्भाणां पुष्पितत्वरूपं विशेषं विधत्ते- प्रसुव इति ॥ प्रसूनोपेताः दर्भाः प्रसुवः ।
### मन्त्रः
प्र॒थ॒म॒जामे॒व पुष्टि॒मव॑रुन्धे ।  
प्र॒थ॒म॒जो व॒थ्सो दख्षि॑णा॒ समृ॑द्ध्यै ।  
####  टीका
प्रथमज इति । स्पष्टम् ॥

### मन्त्रः
पृ॒ष॒दा॒ज्यङ्गृ॑ह्णाति ।  
प॒शवो॒ वै पृ॑षदा॒ज्यम् ।  
प॒शूने॒वाव॑रुन्धे ।  

####  टीका
5 अनूयाजार्थस्यद्रव्यस्यगुणं विधत्तेब्- पृषदिति  ॥ दधिमिश्रमाज्यं पृषदाज्यम् ॥

### मन्त्रः
प॒ञ्च॒गृ॒ही॒तम्भ॑वति ।  
पाङ्क्ता॒ हि प॒शवः ॑ ।  

####  टीका
6 ग्रहणेसंख्यां विधत्ते- पञ्चेति ॥ सपुच्छपादैः पञ्चभिर्युक्तत्वात्पङ्किच्छन्दसः साध्यत्वाद्वापशूनां पाङ्क्तत्वम् ॥

### मन्त्रः
ब॒हु॒रू॒पम्भ॑वति ॥20॥  
ब॒हु॒रू॒पा हि प॒शव॒स्समृ॑द्ध्यै ।  

####  टीका
7 मिश्रणं प्रशंसति- बह्विति ॥ दधिबिन्दूनां  आज्यबिन्दूनामनेकरूपत्वात्बहुरूपत्वम् । गोमहिषादिरूपेणपशवोबहुरूपाः ॥

### मन्त्रः
अ॒ग्निम्म॑न्थन्ति ।  
अ॒ग्निमु॑खा॒ वै प्र॒जाप॑तिᳶ प्र॒जा अ॑सृजत ।  
यद॒ग्निम्मन्थ॑न्त्य्  अ॒ग्निमु॑खा ए॒व तत्प्र॒जा यज॑मानस्सृजते ।  
####  टीका
8 हविरासादनादूर्ध्वं सामिधेनीभ्यः पुरामन्थनं विधत्ते- अग्निमिति ॥ अग्नेः प्रथमसृष्टत्वात्प्रजानामग्निमुखत्वम् ॥

### मन्त्रः
नव॑ प्रया॒जा इ॑ज्यन्ते ,  नवा॑नूया॒जाः ।  
अ॒ष्टौ ह॒वीꣳषि॑ ।  
द्वावा॑घा॒रौ ,  द्वावाज्य॑भागौ ॥21॥
####  टीका
9 शाखान्तराभिहितां प्रयाजानूयाजसङ्ख्यां हृदिनिधाययागं प्रशंसति- नवेति ॥
### मन्त्रः

त्रि॒ꣳ॒शथ्सम्प॑द्यन्ते ,  त्रि॒ꣳ॒शद॑ख्षरा वि॒राट् ।  
अन्न॑व्ँवि॒राट् ।  
वि॒राजै॒वान्नाद्य॒मव॑रुन्धे ।  
####  टीका
दशाक्षरपादैस्त्रिभिर्युक्तस्यविराट्छन्दसः त्रिंशदक्षरत्वम् ॥

### मन्त्रः
यज॑मानो॒ वा एक॑कपालस्  तेज॒ आज्य᳚म् ।  
यदेक॑कपाल॒ आज्य॑मा॒नय॑ति  यज॑मानमे॒व तेज॑सा॒ सम॑र्धयति ।  
यज॑मानो॒ वा एक॑कपालᳶ प॒शव॒ आज्य᳚म् ॥22॥  
यदेक॑कपाल॒ आज्य॑मा॒नय॑ति  यज॑मानमे॒व प॒शुभि॒स्सम॑र्धयति ।  
####  टीका
10 अलङ्करणकालेआज्येनैककपालमभिपूरयतीत्यापस्तम्बेनयदुक्तं तदिदं द्वेधाप्रशस्यविधत्ते- यजमान इति ॥

### मन्त्रः
यदल्प॑मा॒नये᳚द्  अल्पा॑ एनम्प॒शवो॑ भु॒ञ्जन्त॒ उप॑तिष्ठेरन्न् ।  
यद्ब॒ह्वा॑नये᳚द्  ब॒हव॑ एनम्प॒शवोऽभु॑ञ्जन्त॒ उप॑तिष्ठेरन्न् ।  

####  टीका
11 विशेषान्तरं विधातुं प्रस्तौति- यदल्पमिति ॥ भुञ्जन्तः पालयन्तः । अभुञ्जन्तः अपालयन्तः । पशूनामल्पत्वमपालयितृत्वं चेतिदोषौ । बहुत्वं पालयितृत्वं चेतिगुणौ ।

### मन्त्रः
ब॒ह्वा॑नीया॒विᳶ पृ॑ष्ठङ्कुर्यात् ।  

ब॒हव॑ ए॒वैन॑म्प॒शवो॑ भु॒ञ्जन्त॒ उप॑तिष्ठन्ते ।  
####  टीका
तत्र  गुणसंपादनेन प्रशंसन् विधत्ते- बह्नानीयेति । बहुन्याज्येपुरोडाशस्यपृष्ठमतिमज्ज्ययथादृश्यतेतथातावत्वहुआज्यमानयेत् । तथासतिआज्यस्यबहुत्वात्पशूनामल्पत्वदोषोनभविष्यति । पुरोडाशपृष्ठस्याविर्भूतत्वात्अपालयितृत्वमपिनभवति ॥

### मन्त्रः
यज॑मानो॒ वा एक॑कपालः ।  
यदेक॑कपालस्याव॒द्येद् यज॑मान॒स्याव॑द्येत् ।  
####  टीका
12 कृत्स्नस्यापिपुरोडाशस्यहोमं विधातुं प्रस्तौति- यजमान इति ॥ इतरपुरोडाशेषु भक्षणाद्यर्थमवशेष्यकिञ्चिदेवावदीयेत । तद्वदत्राप्यवदानेनयजमानस्यावयवः छिद्येत ।
### मन्त्रः
उद्वा॒ माद्ये॒द्यज॑मानᳶ प्र वा॑ मीयेत ।  

####  टीका
अथवाउन्मत्तोभवेत् । यद्वाप्रमीयेत ॥

### मन्त्रः
स॒कृदे॒व हो॑त॒व्यः ॑ ।  
स॒कृदि॑व॒ हि सु॑व॒र्गो लो॒कः ।  
####  टीका
13 कृत्स्नहोमं विधत्ते- सकृदेवेति ॥ सकृदेवकृत्स्न एव । स्वर्गलोकस्यसकृत्त्वमखण्डितत्वम् ॥

### मन्त्रः
हु॒त्वाऽभिजु॑होति ।  
यज॑मानमे॒व सु॑व॒र्गल्ँ लो॒कङ्ग॑मयि॒त्वा  तेज॑सा॒ सम॑र्धयति ।  
यज॑मानो॒ वा एक॑कपालस् सुव॒र्गो लो॒क आ॑हव॒नीयः ॑ ॥24॥  
यदेक॑कपालमाहव॒नीये॑ जु॒होति॑  यज॑मानमे॒व सु॑व॒र्गल्ँ लो॒कङ्ग॑मयति ।  

####  टीका
14 एककपालेपूर्वमानीतस्यबह्वाज्यस्यहोमं विधत्ते- हुत्वेति ॥ आदौपुरोडाशं हुत्वातस्यउपर्याज्यं जुहुयात् ॥

### मन्त्रः
यद्धस्ते॑न जुहु॒याथ्  सुव॒र्गाल्लो॒काद्यज॑मान॒मव॑विध्येत् ।  
स्रु॒चा जु॑होति सुव॒र्गस्य॑ लो॒कस्य॒ सम॑ष्ट्यै ।  
####  टीका
15 कथाचिदुपपत्त्यापुरोडाशस्यचोदकप्राप्तं स्रुचाहोममपोद्यहस्तेनहोमः प्रसक्तः । तद्वारणायस्रुचाहोमस्यप्रतिप्रसवं विधत्ते- यदिति  ॥ अवविध्येत्प्रच्यावयेत् । पुरोडाशोयेनसन्निवेशेनपात्रेऽवस्थितः तेनैव सन्निवेशेनाग्नौतस्यस्थितिः शाखान्तरेविहिता ।
स्रुचाहूयमानस्त्ववाङ्मुखोवह्नौपतेत् । अतः तद्विरोधं परिहर्तुं हस्तेनहोतव्यं इत्येषामन्दानामुपपत्तिः ॥

### मन्त्रः
यत्प्राङ्पद्ये॑त देवलो॒कम॒भिज॑येत् ।  
यद्द॑ख्षि॒णा +++(पद्येत)+++ पि॑तृलो॒कम् +++(अभिजयेत् )+++।  
यत्प्र॒त्यक् +++(पद्येत)+++रख्षाꣳ॑सि य॒ज्ञꣳ ह॑न्युः ।  
यदुदङ्ङ्॑ +++(पद्येत)+++  मनुष्यलो॒कम॒भिज॑येत् ।  
####  टीका
16 हुतस्यपुरोडाशस्यनैश्चल्यं विधातुं प्रस्तौति- यत्प्राङिति ॥ यद्यपिलोकादिजयोनस्वरूपेणजयः । तथाऽप्यधिकफलभावनायां सत्यां तावन्मात्रत्वं दोष एव ॥

### मन्त्रः
प्रति॑ष्ठितो होत॒व्यः ॑ ।  
एक॑कपाल॒व्ँवै प्र॑ति॒तिष्ठ॑न्त॒न् द्यावा॑पृथि॒वी अनु॒ प्रति॑तिष्ठतः ।  
द्यावा॑पृथि॒वी ऋ॒तवः ॑  +++(अनु प्रतितिष्ठन्ति )+++  ।  
ऋ॒तून् य॒ज्ञः +++( अनु प्रतितिष्ठिति)+++ ।  
य॒ज्ञय्यँज॑मानः  +++( अनु प्रतितिष्ठति)+++ ।।  
यज॑मानम्प्र॒जाः  +++( अनु प्रतितिष्ठन्ति)+++ ।   
####  टीका
17 विधत्ते- प्रतिष्ठित इति ॥ प्रागादिदिक्षु पतनपरिहारेणहोमस्थान एवप्रतिष्ठितः निश्चलोयथाभवतितथाहोतव्यः । ऋतव इत्यादिषु अनुप्रतितिष्ठन्तीत्यादिकं द्रष्टव्यम् ।
### मन्त्रः

तस्मा॒त्प्रति॑ष्ठितो होत॒व्यः ॑ ॥26॥  
####  टीका

तस्मादिति  । पूर्वस्यविधेरुपसंहारः ॥

### मन्त्रः
वा॒जिनो॑ यजति ।  
अ॒ग्निर्वा॒युस्सूर्यः ॑ ,  ते वै वा॒जिनः ॑ ,  ताने॒व तद्य॑जति ।  

अथो॒ खल्वा॑हुः , "छन्दाꣳ॑सि॒ वै वा॒जिन॒"  इति॑ ,
 तान्ये॒व तद्य॑जति ।  

####  टीका
18 वैश्वदेव्यामिक्षयानिस्सृतं वाजिनशब्दाभिधेयं यन्नीरं तस्यवाजिसं ज्ञकान्देवानुद्दिश्ययागं विधत्ते- वाजिन इति ॥

### मन्त्रः
ऋ॒ख्सा॒मे वा इन्द्र॑स्य॒ हरी॑ सोम॒पानौ᳚ ।  
तयो᳚ᳶ परि॒धय॑ आ॒धान᳚व्ँवाजि॑नम्भाग॒धेय᳚म् ॥27॥
####  टीका
19 तस्ययागस्यकालं विधातुं प्रस्तौति- ऋगिति ॥ हरीअश्वौ । तयोः वशीकरणाय      मुखे प्रक्षिप्तो लोहविशेषआधानम् ।
### मन्त्रः
यदप्र॑हृत्य परि॒धीञ्जु॑हु॒याद् अ॒न्तरा॑धानाभ्याङ्घा॒सम्प्रय॑च्छेत् ।
####  टीका
अन्तः मुखमध्येऽवस्थितमाधानं  ययोस्तावन्तराधानौ । हस्तेनमुखेप्रक्षिप्यमाणः साज्यशर्करमुद्गादिपिण्डोघासः । तृणविशेषोवा । नह्याधानऽन्तरवस्थितेसतिघासोभक्षयितुं शक्यः ॥

### मन्त्रः
प्र॒हृत्य॑ परि॒धीञ्जु॑होति ।  
निरा॑धानाभ्यामे॒व घा॒सम्प्रय॑च्छति ।  
####  टीका
20 विधत्ते- प्रहृत्येति ॥ परिधीनामग्नौप्रहारेणआधानस्य अपनीतत्वात्घासः भक्षयितुं शक्यते ॥

### मन्त्रः
ब॒र्॒हिषि॑ विषि॒ञ्चन्वाजि॑न॒मान॑यति ।  
प्र॒जा वै ब॒र्॒ही  रेतो॒ वाजि॑नम् , प्र॒जास्वे॒व रेतो॑ दधाति ।
####  टीका
21 तत्र  पात्रेग्रहणकालेपात्रस्याभिरक्षणेन अधोऽवस्थितस्यबर्हिषः विशेषणसेचनं विधत्ते- बर्हिषीति ॥

### मन्त्रः

स॒मु॒प॒हूय॑ भख्षयन्ति ।  
ए॒तथ्सो॑मपीथा॒ ह्ये॑ते ।  
अथो॑ आ॒त्मन्ने॒व रेतो॑ दधते ।  
####  टीका
22 सोमवत्परस्परोपहवपूर्वकं भक्षणमप्राप्तत्वादिहविधत्ते-समुपहूयेति ॥ वाजिनयागस्यसान्नाय्यविकृतित्वेऽपि सान्नाय्यवदिडाभक्षणं नकर्तव्यम् । किन्तुसोमवद्भक्षयेत् ।

 ए तदेव वाजिनभक्षणं सोमपीथः सोमपानं येषां ऋत्विजां ते एतत्सोमपीथाः ॥

### मन्त्रः
यज॑मान उत्त॒मो भ॑ख्षयति ।  
प॒शवो॒ वै वाजि॑नय्ँयज॑मान ए॒व प॒शून्प्रति॑ष्ठापयन्ति ॥28॥  

####  टीका
23 वाजिनभक्षणेयजमानस्यचरमभक्षणं विधत्ते- यजमान इति ॥ स्पष्टम् ॥

 इति षष्ठे तृतीयोऽनुवाकः ॥  
