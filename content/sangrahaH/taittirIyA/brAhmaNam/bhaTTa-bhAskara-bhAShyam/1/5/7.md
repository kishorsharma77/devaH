---
title:  ०७,  अग्निचयनशेषा इष्टकोपधानमन्त्राः, तत्र सन्तत्याख्येष्टकामन्त्राः 
unicode_script: devanagari
---

### मन्त्रः
आयु॑षᳶ प्रा॒णꣳ सन्त॑नु ।

####  टीका
1-12 अतः परं द्वावनुवाकावग्निकाण्डमग्न्यार्षेयम् । तत्र प्रथमायां चितौ द्वादशसंततीरुपदधाति आयुषः प्राणं इत्याद्याः ॥ आयुषो वयसोऽवस्थितत्वाद्धेतोः प्राणं संतनु, संततमविच्छिन्नं कुरु । सति ह्यायुषि प्राणास्सन्तन्यन्ते तस्मादायुरेव तावत्संतनु ततः प्राणादिकमिति गम्यते ।
### मन्त्रः
प्रा॒णाद॑पा॒नꣳ सन्त॑नु ।

####  टीका
सत्यपि प्राणे निश्शेषनिष्क्रमणभयादपानाविच्छेदः प्रार्थ्यते ।
### मन्त्रः
अ॒पा॒नाद्व्या॒नꣳ सन्त॑नु ।

####  टीका
तदुभयसद्भावे रसव्यापनाय व्यानप्रार्थना, अन्यथा शरीरधारणासिद्धेः ।
### मन्त्रः
व्या॒नाच्चख्षु॒स्सन्त॑नु ।
####  टीका
ध्रियमाणेऽपि शरीरे चक्षुः प्रधानं करणमिति प्रार्थ्यते रूपग्रहणार्थम् ।
### मन्त्रः
चख्षु॑ष॒श्श्रोत्र॒ꣳ॒ सन्त॑नु ।

####  टीका
नामग्रहणार्थं श्रोत्रप्रार्थना ।
### मन्त्रः
श्रोत्रा॒न्मन॒स्सन्त॑नु ।
मन॑सो॒ वाच॒ꣳ॒ सन्त॑नु ।

####  टीका

एतेष्ववस्थितेष्वपि वाङ्मनसाधीना व्यवहारस्थिति रिति प्रार्थ्यते ।
### मन्त्रः
वा॒च आ॒त्मान॒ꣳ॒ सन्त॑नु ।

####  टीका
सर्वेषामेषामवस्थितौ आत्मा तन्त्रं इत्यत्र तस्य सन्तानप्रार्थना ।
### मन्त्रः

आ॒त्मन॑ᳶपृथि॒वीꣳ सन्त॑नु ।
पृ॒थि॒व्या अ॒न्तरि॑ख्ष॒ꣳ॒ सन्त॑नु ।

####  टीका
तस्य सन्ततस्य उपकारकत्वात् पृथिव्यादिसन्तानं प्रार्थयते ।

### मन्त्रः
अ॒न्तरि॑ख्षा॒द्दिव॒ ꣳ॒सन्त॑नु ।
 दिव॒स्सुव॒स्सन्त॑नु ॥ 32 ॥  
####  टीका
एतेषां सर्वेषां उपकाराय सुवः आदित्यः प्रवर्तत इति
तत्संतानमिति प्रार्थयते । देवानामपि संसारित्वात् । एवं अयं जीवादिरादित्यपर्यन्तः संसारप्रवाहोऽविच्छेदेन प्रवर्ततामिति प्रार्थयते ॥

इति पञ्चमे सप्तमोऽनुवाकः ॥  
