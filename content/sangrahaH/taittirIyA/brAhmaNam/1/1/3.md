---
title: ०३ देवयजनार्थाः संम्भाराः
unicode_script: devanagari
---

## उद्धननम्, अवोक्षणम्
उद्-ध॑न्ति ।   
यद् ए॒वास्या॑ अमे॒ध्यन् तद् अप॑हन्ति ।  

अ॒पो ऽवो᳚ख्षति॒ शान्त्यै᳚ ।  

## सिकताः
सिक॑ता॒ निव॑पति ।  
ए॒तद् वा अ॒ग्नेर् वै᳚श्वान॒रस्य॑ रू॒पम् ।   
रू॒पेणै॒व वै᳚श्वान॒रम् अव॑रुन्धे ।   

## ऊषाः
ऊषा॒न्+++(=क्षारमृत्तिका)+++ निव॑पति ।
पुष्टि॒र् वा ए॒षा प्र॒जन॑नय्ँ यद् ऊषाः᳚ ॥14॥  
पुष्ट्या॑म् ए॒व प्र॒जन॑ने॒ ऽग्निम् आध॑त्ते ।  
अथो॑ सं॒ज्ञान॑ ए॒व ।  
सं॒ज्ञान॒ꣵ॒ ह्य् ए॑तत् प॑शू॒नाय्ँ यद् ऊषाः᳚ ।

द्यावा॑पृथि॒वी स॒हास्ता᳚म् ।  
ते वि॑य॒ती+++(=विश्लेषं गच्छन्त्यौ)+++ अ॑ब्रूताम्  "अस्त्व् ए॒व नौ॑ स॒ह +++(रूपं)+++ य॒ज्ञिय॒म्" इति॑ ।   
यद् अ॒मुष्या॑ य॒ज्ञिय॒म् आसी᳚त् तद् अ॒स्याम् अ॑दधात् ।   
त ऊषा॑ अभवन्न् ॥15॥  
यद॒स्या य॒ज्ञिय॒मासी᳚त् तद् अ॒मुष्या॑म् अदधात् ।   
तद् अ॒दश् च॒न्द्रम॑सि कृ॒ष्णम् ऊषा᳚न् नि॒वप॑न्न् अ॒दो ध्या॑येत् ।  
द्यावा॑पृथि॒व्योर् ए॒व य॒ज्ञिये॒ ऽग्निम् आध॑त्ते ।  

## आखु-करीषम्
अ॒ग्निर् दे॒वेभ्यो॒ निला॑यत , +आ॒खू रू॒पङ् कृ॒त्वा ।  
स पृ॑थि॒वीम् प्रावि॑शत् ।   
स ऊ॒तीᳵ+++(→मार्गान्)+++ कु॑र्वा॒णᳶ पृ॑थि॒वीम् अनु॒ सम॑चरत् ।   
तदा॑खु-करी॒षम्+++(=उत्करो)+++ अ॑भवत् ॥16॥  
यद् आ॑खु-करी॒षꣳ स॑म्भा॒रो भव॑ति, यद् ए॒वास्य॒ तत्र॒ न्य॑क्तन्, तद् ए॒वाव॑रुन्धे ।  

## वल्मीकम्
ऊर्ज॒व्ँ वा ए॒तꣳ रस॑म् पृथि॒व्या उ॑प॒दीका॒+++(=termites)+++ उद्-दि॑हन्ति+++(=ऊर्ध्वम् उपचिन्वन्ति)+++ यद् व॒ल्मीक᳚म् ।   
यद् व॑ल्मीक-व॒पा स॑म्भा॒रो भव॑ति, ऊर्ज॑म् ए॒व रस॑म् पृथि॒व्या अव॑रुन्धे ।   
अथो॒ श्रोत्र॑मे॒व +++(अव॑रुन्धे)+++ ।   
श्रोत्र॒ꣵ॒ ह्य् ए॑तत् पृ॑थि॒व्याः , यद् व॒ल्मीकः॑ ॥ 17 ॥  
अब॑धिरो भवति य ए॒वव्ँवेद॑ ।   

## कर्दमम्
प्र॒जाप॑तिᳶ प्र॒जा अ॑सृजत ।   
तासा॒म् अन्न॒म् उपा᳚ख्षीयत ।   
ताभ्य॒स् सूद॒म्+++(=कर्दमम्)+++ उप॒-प्राभि॑नत् ।   
ततो॒ वै तासा॒म् अन्न॒न् नाख्षी॑यत ।  
यस्य॒ सूद॑स् सम्भा॒रो भव॑ति, नास्य॑ गृ॒हे ऽन्न॑ङ् ख्षीयते ।   

## वराह-हत-मृत्, शर्कराः
आपो॒ वा इ॒दम् अग्रे॑ सलि॒लम् आ॑सीत् ।  
तेन॑ प्र॒जाप॑तिर् +++(तपसा)+++ अश्राम्यत् - "क॒थम् इ॒दꣵ स्या॒द्" इति॑ ।   
सो॑ऽपश्यत् पुष्कर-प॒र्णन्+++(=पद्मपत्रं)+++ तिष्ठ॑त् ।   
सो॑ऽमन्यत + "अस्ति॒ वै तद् +++(मृण्मयं)+++, यस्मि॑न्न् इ॒दम् अधि॒ तिष्ठ॒ती"ति॑ ।  
स व॑रा॒हो रू॒पङ् कृ॒त्वोप॒ न्य॑मज्जत् ।   
स पृ॑थि॒वीम् अ॒ध आ᳚र्च्छत् ।   
तस्या॑ उप॒हत्योद॑मज्जत् ।   
तत् पु॑ष्कर-प॒र्णे᳚ ऽप्रथयत् ।   
यद् अप्र॑थयत् तत् पृ॑थि॒व्यै पृ॑थिवि॒त्वम्।  
अभू॒द्वा इ॒दमिति॑ । तद् भूम्यै॑ भूमि॒त्वम् ।

तान् दिशोऽनु॒ वात॒स् सम॑वहत् ।   
ताꣳ शर्क॑राभिर् अदृꣳहत्+++(=दृढ्य् अकरोत्)+++ - "शव्ँ वै नो॑ऽभू॒द्" इति॑ ।  
तच् छर्क॑राणाꣳ शर्कर॒त्वम् ।   

यद् व॑रा॒ह-वि॑हतꣳ सम्भा॒रो भव॑ति, अ॒स्याम् ए॒वाछ॑म् बट्कारम् अ॒ग्निम् आध॑त्ते ।   
शर्क॑रा भवन्ति॒ धृत्यै᳚ ॥20॥  
अथो॑ श॒न्त्वाय॑ +++(भवति)+++।   

## हिरण्यम्
सरे॑ता अ॒ग्निर् आ॒धेय॒ इत्या॑हुः ।   
आपो॒ वरु॑णस्य॒ पत्न॑य आसन्न् ।   
ता अ॒ग्निर् अ॒भ्य॑ध्यायत् ।   
तास् सम॑भवत् ।   
तस्य॒ रेत॒ᳶ परा॑ ऽपतत् ।   
तद् +धिर॑ण्यम् अभवत् ।   
यद् +धिर॑ण्यम् उ॒पास्य॑ति, सरे॑तसम् ए॒वाग्निम् आध॑त्ते ।   

पुरु॑ष॒ इन् न्वै+++(=नु+वै)+++ स्वाद् रेत॑सो बीभथ्सत॒ इत्य् आ॑हुः +++(- एवम् अग्निर् अपि!)+++॥   
उ॒त्त॒र॒त उपा᳚स्य॒त्य् अबी॑भथ्सायै।   

## रजतप्रदानम्
अति॒-प्रय॑च्छति +++(रजतम् एवेत्य् एके)+++।   
आर्ति॑म् ए॒वाति॒-प्रय॑च्छति ।   
+++(अतोऽवगम्यते कस्मैचिद्वाऽनिष्टाय दातव्यमिति। यथोक्तं - ' द्वेष्याय रजतं प्रयच्छति'।)+++

## आश्वत्थम्
अ॒ग्निर् दे॒वेभ्यो॒ निला॑यत, अश्वो॑ रू॒पङ् कृ॒त्वा ।   
सो᳚ ऽश्व॒त्थे स॑व्ँवथ्स॒रम् अ॑तिष्ठत् ।   
तद् अ॑श्व॒त्थस्या᳚श्वत्थ॒त्वम् ।   
यद् आश्व॑त्थस् सम्भा॒रो भव॑ति,  
यद् ए॒वास्य॒ +++(अग्नेस्)+++ तत्र॒ न्य॑क्तम्, तद् ए॒वाव॑रुन्धे ॥22॥  

## औदुम्बरम्
दे॒वा वा ऊर्ज॒व्ँ व्य॑भजन्त ।   
तत॑ उदु॒म्बर॒ उद॑तिष्ठत् ।   
ऊर्ग् वा उ॑दु॒म्बरः॑ ।   
यद् औदु॑म्बरस् सम्भा॒रो भव॑ति,   
ऊर्ज॑म् ए॒वाव॑रुन्धे ।

## पालाशम्
तृ॒तीय॑स्याम् इ॒तो दि॒वि सोम॑ आसीत् ।   
तङ् गा॑य॒त्र्य् आह॑रत् ।   
तस्य॑ प॒र्णम् अ॑च्छिद्यत ।   
तत् प॒र्णो॑+++(=पलाशः)+++ ऽभवत् ।   
तत् प॒र्णस्य॑ पर्ण॒त्वम् ॥23॥  
यस्य॑ पर्ण॒मय॑स् सम्भा॒रो भव॑ति सो॒म॒पी॒थम्+++(=सोमपानम्)+++ ए॒वाव॑रुन्धे ।   

दे॒वा वै ब्रह्म॑न्न्+++(णि)+++ अवदन्त ।   
तत् प॒र्ण उपा॑शृणोथ् - सु॒श्रवा॒ वै नाम॑ ।   
यत् प॑र्ण॒मय॑स् सम्भा॒रो भव॑ति, ब्रह्मवर्च॒सम् ए॒वाव॑रुन्धे ।

## शमीमयम्
प्र॒जाप॑तिर् अ॒ग्निम् अ॑सृजत ।   
सो॑ऽबिभे॒त् प्र मा॑ धख्ष्य॒तीति॑ ।   
तꣳ श॒म्या॑ ऽशमयत् ॥24॥    
तच् छ॒म्यै॑ शमि॒त्वम् ।   
यच् छ॑मी॒मय॑स् सम्भा॒रो भव॑ति शान्त्या॒+++(य्)+++ अप्र॑दाहाय ।   

## वैकङ्कतम्
अ॒ग्नेस् सृ॒ष्टस्य॑ य॒तः विक॑ङ्कत॒म् +++(वृक्षविशेषं)+++ भा आ᳚र्च्छत्+++(←वचनव्यत्ययः)+++,   
यद् वैक॑ङ्कतस् सम्भा॒रो भव॑ति - भा ए॒वाव॑रुन्धे ।   

## अशनिहतवृक्ष-सम्भारः
सहृ॑दयो॒ ऽग्निरा॒धेय॒ इत्य् आ॑हुः ।   
म॒रुतो॒ ऽद्भिर् अ॒ग्निम् अ॑तमयन्न् ।   
तस्य॑ ता॒न्तस्य॒+++(5)+++ हृद॑य॒म् आच्छि॑न्दन्न् ।   
साऽशनि॑र् अभवत् ।   
यद् अ॒शनि॑-हतस्य वृ॒ख्षस्य॑ सम्भा॒रो भव॑ति, सहृ॑दयम् ए॒वाग्निम् आध॑त्ते ॥25॥
