+++
title = "००५"

+++


इध्मः समिद्धोग्निर्वा। वसुश्रुत आत्रेयः। गायत्री।

सुस॑मिद्धाय शो॒चिषे॑ घृ॒तं ती॒व्रं जु॑होतन ।  
अ॒ग्नये॑ जा॒तवे॑दसे ॥ ०१॥

सुऽस॑मिद्धाय । शो॒चिषे॑ । घृ॒तम् । ती॒व्रम् । जु॒हो॒त॒न॒ ।  
अ॒ग्नये॑ । जा॒तऽवे॑दसे ॥

सुसमिद्धायेत्येकादशर्चं पञ्चमं सूक्तमात्रेयस्य वसुश्रुतस्यार्षं गायत्रमिध्माद्युक्तदेवताकम् । आप्रमित्युक्तत्वात्तनूनपाद्वर्जितम् । अनुक्र. म. १. सू . १३ । सुसमिद्धायाप्रं गायत्रमित्यनुक्रमणिका । अत्रीणामिदमाप्रीसूक्तम् । समिद्धो आद्येति सर्वेषां यथर्षि वा । आ. ३-२ ॥ इत्युक्तत्वात् ॥सुसमिद्धाय सुष्ठु समिद्धायैतन्नामकायाग्नेये शोचिषे दीप्तिमते घृतमाज्यं तीव्रं प्रभूतं जुहोतन हे ऋत्विज अग्नयेऽङ्गनादिगुणयुक्ताय जातवेदसे जातधनाय ॥ १ ॥

नराशंसः। वसुश्रुत आत्रेयः। गायत्री।

नरा॒शंसः॑ सुषूदती॒मं य॒ज्ञमदा॑भ्यः ।  
क॒विर्हि मधु॑हस्त्यः ॥ ०२॥

नरा॒शंसः॑ । सु॒सू॒द॒ति॒ । इ॒मम् । य॒ज्ञम् । अदा॑भ्यः ।  
क॒विः । हि । मधु॑ऽहस्त्यः ॥

नाराशंसः सरैः शंसनीयोऽयमग्निरिमं यज्ञमिदं हविर्वा सुषुदति । सुष्ठु प्रेरयति । स देवोऽदाभ्योऽहिंस्यः केनापि कविर्मेधावी मधुहस्त्यो मधुरहस्त्यः ॥ २ ॥

इळः। वसुश्रुत आत्रेयः। गायत्री।

ई॒ळि॒तो अ॑ग्न॒ आ व॒हेन्द्रं॑ चि॒त्रमि॒ह प्रि॒यम् ।  
सु॒खै रथे॑भिरू॒तये॑ ॥ ०३॥

ई॒ळि॒तः । अ॒ग्ने॒ । आ । व॒ह॒ । इन्द्र॑म् । चि॒त्रम् । इ॒ह । प्रि॒यम् ।  
सु॒ऽखैः । रथे॑भिः । ऊ॒तये॑ ॥

हे अग्ने ईळितः सन्ना वहेन्द्रं चित्रं चायनीयं प्रियमिहास्मिन्यज्ञे सुखै रथेभी रथैरूतयेऽस्मद्रक्षणाय ॥ ३ ॥

बर्हिः। वसुश्रुत आत्रेयः। गायत्री।

ऊर्ण॑म्रदा॒ वि प्र॑थस्वा॒भ्य१॒॑र्का अ॑नूषत ।  
भवा॑ नः शुभ्र सा॒तये॑ ॥ ०४॥

ऊर्ण॑ऽम्रदाः । वि । प्र॒थ॒स्व॒ । अ॒भि । अ॒र्काः । अ॒नू॒ष॒त॒ ।  
भव॑ । नः॒ । शु॒भ्र॒ । सा॒तये॑ ॥

हे ऊर्णम्रदा उर्णाकंबलवत मृदु हे बर्हिर्वि प्रथस्व । प्रथय । अर्काः स्तोतारोऽभ्यनूशत । स्तुवन्ति । हे शुभ्र दीप्त सातये धनाय तद्दानाय वा नोऽस्माकं भव ॥ ४ ॥

देवीर्द्वारः। वसुश्रुत आत्रेयः। गायत्री।

देवी॑र्द्वारो॒ वि श्र॑यध्वं सुप्राय॒णा न॑ ऊ॒तये॑ ।  
प्रप्र॑ य॒ज्ञं पृ॑णीतन ॥ ०५॥

देवीः॑ । द्वा॒रः॒ । वि । श्र॒य॒ध्व॒म् । सु॒प्र॒ऽअ॒य॒नाः । नः॒ । ऊ॒तये॑ ।  
प्रऽप्र॑ । य॒ज्ञम् । पृ॒णी॒त॒न॒ ॥

हे द्वारो यज्ञस्य द्वाराभिमान्यो हे देवीर्देव्यो वि श्रयध्वम् । वियुक्ता भवतः । सुप्रायणाः शोभनगमनसाधना नोऽस्माकमूतये रक्षायै यज्ञं यजमानं प्र प्र पृणितन । पूरयत कामैर्यज्ञमेव वा फलैः ॥ ५ ॥

उषासानक्ता। वसुश्रुत आत्रेयः। गायत्री।

सु॒प्रती॑के वयो॒वृधा॑ य॒ह्वी ऋ॒तस्य॑ मा॒तरा॑ ।  
दो॒षामु॒षास॑मीमहे ॥ ०६॥

सु॒प्रती॑के॒ इति॑ सु॒ऽप्रती॑के । व॒यः॒ऽवृधा॑ । य॒ह्वी इति॑ । ऋ॒तस्य॑ । मा॒तरा॑ ।  
दो॒षाम् । उ॒षस॑म् । ई॒म॒हे॒ ॥

हे अह्नो रात्रेश्चाभिमानिदेव्यौ सुप्रीतीके सुरूपे शोभनाङ्गे वा वयोवृधान्नस्य वर्धयित्र्यौ यह्वी महत्यावृतस्य यज्ञस्योदकस्य वा मातरा निर्मात्र्यौ तयोर्मध्ये प्रत्येकं दोषां रात्रिदेवीमुषसमहर्देवीमीमहे । स्तुमः ॥ ६ ॥

दैव्यौ होतारौ प्रचेतसौ। वसुश्रुत आत्रेयः। गायत्री।

वात॑स्य॒ पत्म॑न्नीळि॒ता दैव्या॒ होता॑रा॒ मनु॑षः ।  
इ॒मं नो॑ य॒ज्ञमा ग॑तम् ॥ ०७॥

वात॑स्य । पत्म॑न् । ई॒ळि॒ता । दैव्या॑ । होता॑रा । मनु॑षः ।  
इ॒मम् । नः॒ । य॒ज्ञम् । आ । ग॒त॒म् ॥

वातस्य पत्मन् । लुप्तोपमैषा । वायुगमनसदृशगमनार्थमीळितास्माभिः स्तुतौ । यद्वा । वातस्य पतनसाधनेऽन्तरिक्षे गच्छन्तौ दैव्या देवादग्नेरादित्याच्च समुद्भूतौ होतारा देवानामाह्वातारौ युवां मनुषो मनुष्यस्येमं नोऽस्माकं यज्ञमा गतम् । आगच्छतम् । नो मनुशो यज्ञमिति व्यधिकरणे षष्ठ्यौ । अस्माकं यजमानस्य यज्ञमित्यर्थः ॥ ७ ॥

तिस्रो देव्यः सरस्वतीळाभारत्यः। वसुश्रुत आत्रेयः। गायत्री।

इळा॒ सर॑स्वती म॒ही ति॒स्रो दे॒वीर्म॑यो॒भुवः॑ ।  
ब॒र्हिः सी॑दन्त्व॒स्रिधः॑ ॥ ०८॥

इळा॑ । सर॑स्वती । म॒ही । ति॒स्रः । दे॒वीः । म॒यः॒ऽभुवः॑ ।  
ब॒र्हिः । सी॒द॒न्तु॒ । अ॒स्रिधः॑ ॥

इळा पृथिवी सरस्वती । सर उदकम् । तस्मात्सरस्वान्वायुः । तस्य स्त्री सरस्वती । मही महती भारती भरतस्यादित्यस्य पत्नी । अत्र यद्यप्येशा नोक्ता तथापि सर्वत्र सहदृष्टत्वात्त्रिसङ्ख्याश्रवणाच्च सा गृह्यते । अथवैताः क्षित्यन्तरिक्षद्युस्थाना वाग्देव्यः । एता मयोभुवः सुखस्य भावियित्र्योऽस्रिधोऽहिंसिकाः सत्यो बर्हिर्बर्हिषि सीदन्तु । उपविशन्तु ॥ ८ ॥

त्वष्टा। वसुश्रुत आत्रेयः। गायत्री।

शि॒वस्त्व॑ष्टरि॒हा ग॑हि वि॒भुः पोष॑ उ॒त त्मना॑ ।  
य॒ज्ञेय॑ज्ञे न॒ उद॑व ॥ ०९॥

शि॒वः । त्व॒ष्टः॒ । इ॒ह । आ । ग॒हि॒ । वि॒ऽभुः । पोषे॑ । उ॒त । त्मना॑ ।  
य॒ज्ञेऽय॑ज्ञे । नः॒ । उत् । अ॒व॒ ॥

हे त्वष्टर्देव शिवः सुखकरः सन्निहा गहि । अस्मद्यज्ञमागच्छ । विभिर्व्याप्तस्त्वं पोषे पॊषकरने । उतागत्य च त्मनात्मना स्वयमेव यज्ञे यज्ञे सर्वेषु यज्ञेषु नोऽस्मानुदव । उत्कृष्टं रक्ष ॥ ९ ॥

वनस्पतिः। वसुश्रुत आत्रेयः। गायत्री।

यत्र॒ वेत्थ॑ वनस्पते दे॒वानां॒ गुह्या॒ नामा॑नि ।  
तत्र॑ ह॒व्यानि॑ गामय ॥ १०॥

यत्र॑ । वेत्थ॑ । व॒न॒स्प॒ते॒ । दे॒वाना॑म् । गुह्या॑ । नामा॑नि ।  
तत्र॑ । ह॒व्यानि॑ । ग॒म॒य॒ ॥

अग्निहोत्र उत्तराहुतिस्कन्दने यत्र वेत्थेत्यनया समिधमादध्यात् । सूत्रितं च । यत्र वेत्थ वनस्पत इत्युत्तरस्या आहुत्याः स्कन्दने । आ. ३-१० ॥ इति ॥हे वनस्पते यूपाभिमानिदेव यत्र यस्मिन् स्थाने वेत्थ देवानाम् गुह्या गुह्यानि नामानि नामकानि रूपाणि तत्र हव्यानि गमय । प्रापय ॥ १० ॥

स्वाहाकृतयः। वसुश्रुत आत्रेयः। गायत्री।

स्वाहा॒ग्नये॒ वरु॑णाय॒ स्वाहेन्द्रा॑य म॒रुद्भ्यः॑ ।  
स्वाहा॑ दे॒वेभ्यो॑ ह॒विः ॥ ११॥

स्वाहा॑ । अ॒ग्नये॑ । वरु॑णाय । स्वाहा॑ । इन्द्रा॑य । म॒रुत्ऽभ्यः॑ ।  
स्वाहा॑ । दे॒वेभ्यः॑ । ह॒विः ॥

अग्न्यादि विश्वे देवाः । तेभ्यो देवेभ्युअ इदं हविः स्वाहा करोमीते शेशः । स्वाहुतं करोमीत्यर्थः । एवं स्वाहाकृतेः स्तुतिः ॥ ११ ॥