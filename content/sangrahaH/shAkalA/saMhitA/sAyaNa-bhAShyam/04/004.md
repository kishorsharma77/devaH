+++
title = "००४"

+++


## ०१
रक्षोहाग्निः। वामदेवो गौतमः। त्रिष्टुप्।

कृ॒णु॒ष्व पाजः॒ प्रसि॑तिं॒ न पृ॒थ्वीं या॒हि राजे॒वाम॑वाँ॒ इभे॑न ।  
तृ॒ष्वीमनु॒ प्रसि॑तिं द्रूणा॒नोऽस्ता॑सि॒ विध्य॑ र॒क्षस॒स्तपि॑ष्ठैः ॥

कृ॒णु॒ष्व । पाजः॑ । प्रऽसि॑तिम् । न । पृ॒थ्वीम् । या॒हि । राजा॑ऽइव । अम॑ऽवान् । इभे॑न ।  
तृ॒ष्वीम् । अनु॑ । प्रऽसि॑तिम् । द्रू॒णा॒नः । अस्ता॑ । अ॒सि॒ । विध्य॑ । र॒क्षसः॑ । तपि॑ष्ठैः ॥

कृणुष्वेति पञ्चदशर्चं चतुर्थं सूक्तं वामदेवस्यार्षं त्रैष्टुभं रक्षोहाग्निदेवताकम् । कृणुष्व पञ्चोना राक्शोघ्नमित्यनुक्रमणिका । प्रातरनुवाकाश्विन शस्त्रयोः सूक्तविनियोगः । प्रवर्ग्येऽभिष्टवे कृणुश्व पाज इत्याद्याः पञ्चर्चो विनियुक्ताः । सूत्रितं च । कृणुश्व पाजः प्रसितिं न पृथ्वीमिति पञ्च । आ. ४-६ । इति ॥हे अग्ने पाजस्तेजः सङ्घं कृणुष्व । कुरुष्व । विस्तारय । तत्र दृष्तान्तः । प्रसितिं न । यथा मृगयुः पृथ्वीं विस्तीर्णां प्रसितिम् । प्रकर्षेण सीयते बध्यत इति प्रसितिर्वागुरा । तादृशीं प्रसितिं पक्शिग्रहणार्थं वनगहनेषु प्रसारयति तद्वत्त्वमपि रक्शांसि हन्तुं महद्बलमग्रतस्तनुष्व । इभेन गतभयेन तेजः सङ्घेन युक्तस्त्वं याहि । रक्शांसि हन्तुं गच्छ । तत्र दृष्तान्तः । राजेव । यथामवान् शत्रूणां कर्तव्यै रोगैस्तद्वान् । शत्रूणां रोगभुत इत्यर्थः । राजेभेन गजेन युक्तः सन् परबलं प्रतिगच्छति तद्वत् । किञ्च तृष्तीम् । तृष्वीति क्शिप्रनाम । क्शिप्रगामिनीं प्रसितिं प्रक्शुष्टां सेनामनु द्रूणानोऽनुगच्छन् । यद्वा । तृष्वीमिति तृतीयार्थे द्वितीया । तृष्ट्याक्शिप्रया प्रसित्यानुबद्धया सन्ततया गत्या द्रूणानः परसेनां हिंसन् अस्ता शत्रूणां क्शेप्तासि । तपिष्थैस्तप्तृतमैस्तेजोभी रक्शसोराक्षसान्विद्य । ताडय । अत्र निरुक्तम् । कुरुश्व पाजः । पाजः पालनात् । प्रसितिमिव पृथ्वीम् । प्रसितिः प्रसहनात्तन्तुर्वा जालं वा । याहि राजेवामात्यवानभ्यमनवान्त्स्ववान्वेरावत गणेन गतभयेन हस्तिनेति वा । त्रुष्टुयानु प्रसित्या द्रूनानः । तृष्वीति क्षिप्रनाम तरतेर्वा त्वरतेर्वा । अस्तासि विध्य रक्षसस्तपिष्थैस्तप्ततमैस्तपिष्ठतमैरिति वा । नि. ६-१२ । इति । कृणुश्व । कृवि हिंसाकरनयोः । लिटि धिन्विकृण्व्योरच्छेत्युप्रत्ययः । व्यत्ययेनात्मने पदम् । वकरणस्वरस्तु सति शिष्टोऽपि लसार्वधातुकस्वरं न बाधत इति लसार्वधातुकस्वरः । म. ६-१-१५८-११ ॥ १ ॥

## ०२
रक्षोहाग्निः। वामदेवो गौतमः। त्रिष्टुप्।

तव॑ भ्र॒मास॑ आशु॒या प॑त॒न्त्यनु॑ स्पृश धृष॒ता शोशु॑चानः ।  
तपूं॑ष्यग्ने जु॒ह्वा॑ पतं॒गानसं॑दितो॒ वि सृ॑ज॒ विष्व॑गु॒ल्काः ॥

तव॑ । भ्र॒मासः॑ । आ॒शु॒ऽया । प॒त॒न्ति॒ । अनु॑ । स्पृ॒श॒ । धृ॒ष॒ता । शोशु॑चानः ।  
तपूं॑षि । अ॒ग्ने॒ । जु॒ह्वा॑ । प॒त॒ङ्गान् । अस॑म्ऽदितः । वि । सृ॒ज॒ । विष्व॑क् । उ॒ल्काः ॥

हे अग्ने तव सम्बन्धिनो भवासो भ्राम्यन्त आशुयु शीघ्रगतय रश्मयझ् पतन्ति । सर्वतः प्रसरन्ति । शोशुचानो भृशं दीप्यमानस्त्वं धृषताभिभवसमर्थेन तेजः सङ्घेन शत्रुननु क्रमेण स्पृश । दह । दहनोपायं दर्शयति । असन्दितः । परैरनिरुद्धस्त्वं तपूंषि तापकानि तेजांसि पतङ्गान् पतनशीलान्विस्फुलिङ्गानुल्काश्चेत्येतत्त्रितयं जुह्वा । हूयन्तेऽस्यामाहुतय इति जुहूर्ज्वाला । तया विश्वक् सर्वतो वि सृज । प्रसारय । आशुया । आशुशब्दाज्जसः सुपां सुलुगिति याजादेश । चित्स्वरः । धृषता । धृष प्रसहने । चुरादिराधृषीयः । व्यत्ययेन शः । शुतुरनुम इति विभक्तेरुदात्तत्वम् । जुह्वा । जुहोतीदीर्घश्चेति क्विप् द्विर्वचनं दीर्घत्वम् । उदात्तयणो हल्पूर्वादिति विभक्तेरुदात्तत्वस्य नोङ् धात्वोरिति प्रतिषेध उदात्तस्वरितयोर्यण इदि स्वरितत्वम् । असन्दितः । दो अवखण्डने । कर्मणि निष्था । द्यतिस्यतीतीत्वम् । नञा समासे तस्य स्वरः ॥ २ ॥

## ०३
रक्षोहाग्निः। वामदेवो गौतमः। त्रिष्टुप्।

प्रति॒ स्पशो॒ वि सृ॑ज॒ तूर्णि॑तमो॒ भवा॑ पा॒युर्वि॒शो अ॒स्या अद॑ब्धः ।  
यो नो॑ दू॒रे अ॒घशं॑सो॒ यो अन्त्यग्ने॒ माकि॑ष्टे॒ व्यथि॒रा द॑धर्षीत् ॥

प्रति॑ । स्पशः॑ । वि । सृ॒ज॒ । तूर्णि॑ऽतमः । भव॑ । पा॒युः । वि॒शः । अ॒स्याः । अद॑ब्धः ।  
यः । नः॒ । दू॒रे । अ॒घऽशं॑सः । यः । अन्ति॑ । अग्ने॑ । माकिः॑ । ते॒ । व्यथिः॑ । आ । द॒ध॒र्षी॒त् ॥

हे अग्ने तूर्णितमस्त्वरिततमस्त्वं स्पशः परबाधकान्रश्मीन् चारान्वा सत्यानृतविवेकार्थं वि सृज । शत्रून्प्रति विशेषेण प्रेरय । अदब्धः केनाप्यहिंसितस्त्वमस्यास्त्वदीयाया विशोऽस्मदादिकायाः प्रजायाः पायुः पालको भव । कस्मात्तद्रक्षण मित्यपेक्शायामाह । नोऽस्माकं दूरे योऽघशंसः । अघं पापात्मकं संशनमभिलाषः कीर्तनं वा यस्य सोऽघशंसः । यश्चाघशंसोऽन्त्यस्माकं समीपे तिष्ठति तस्मादुभयविधाच्छत्रोः पालको भव । किञ्च ते त्वत्संबन्धिनोऽस्मान्माकिर्न कश्चिदपि व्यथिर्बाधको राक्ष आ दधर्षीत् । आधर्षयतु । अस्माकं कश्चिदपि परिभवं मा करोत्वित्यर्थः । अन्ति । अन्तिकस्य कादिलोप आद्युदात्तत्वं च । अग्नेः । पादादित्वात्षाष्ठिकमाद्युदात्तत्वम् । माकिष्ट इति संहितायां युष्मत्तत्ततक्शुः ष्वन्तः पादमिति षत्वम् । दधर्षीत् । धृष प्रसहने । लङि बहुलं छन्दसीति शपः श्लुः । बहुलं छन्दसीति तिप ईडागमः । निघातः ॥ ३ ॥

## ०४
रक्षोहाग्निः। वामदेवो गौतमः। त्रिष्टुप्।

उद॑ग्ने तिष्ठ॒ प्रत्या त॑नुष्व॒ न्य१॒॑मित्राँ॑ ओषतात्तिग्महेते ।  
यो नो॒ अरा॑तिं समिधान च॒क्रे नी॒चा तं ध॑क्ष्यत॒सं न शुष्क॑म् ॥

उत् । अ॒ग्ने॒ । ति॒ष्ठ॒ । प्रति॑ । आ । त॒नु॒ष्व॒ । नि । अ॒मित्रा॑न् । ओ॒ष॒ता॒त् । ति॒ग्म॒ऽहे॒ते॒ ।  
यः । नः॒ । अरा॑तिम् । स॒म्ऽइ॒धा॒न॒ । च॒क्रे । नी॒चा । तम् । ध॒क्षि॒ । अ॒त॒सम् । न । शुष्क॑म् ॥

तिग्महेते । तिग्मास्तीक्श्ना हे तयो ज्व्ला यस्य स तथोक्तः । तादृश हे अग्ने उत्तिष्थ । रक्षोहननार्थमुद्यतो भव । शत्रून्प्रत्या तनुश्व । ज्वालासङ्घं विस्तारय । रैस्तेजः सङ्घैरमित्रान् शत्रून्न्योषतात् । नितरां दह । हे समिधान समिद्भिर्दीप्यमानाग्नेः यः पुमान् सोऽस्माकमरातिम् । भावप्रधाननिर्देशः । अरातित्वम् । सात्रवं चक्रे । कुरुते । अरातिमदानं वा कुरुते । तं पुमांस्सं नीचा न्यग्भूतं धक्शि । दह । तत्र दृष्टान्तः । अतसं न । यथा शुष्कमनार्द्रमतसं काष्थं दहसि तद्वत् । ऒषतात् । उष दाहे । लोटि हेस्तुह्योरिति तातङादेशः । धक्शि । दहेर्लोटि बहुलं छन्दसीति शपो लुक् । हो ढ इति धत्वम् । भष्भावः । षढोः कः सीति कत्वम् । निघातः ॥ ४ ॥

## ०५
रक्षोहाग्निः। वामदेवो गौतमः। त्रिष्टुप्।

ऊ॒र्ध्वो भ॑व॒ प्रति॑ वि॒ध्याध्य॒स्मदा॒विष्कृ॑णुष्व॒ दैव्या॑न्यग्ने ।  
अव॑ स्थि॒रा त॑नुहि यातु॒जूनां॑ जा॒मिमजा॑मिं॒ प्र मृ॑णीहि॒ शत्रू॑न् ॥

ऊ॒र्ध्वः । भ॒व॒ । प्रति॑ । वि॒ध्य॒ । अधि॑ । अ॒स्मत् । आ॒विः । कृ॒णु॒ष्व॒ । दैव्या॑नि । अ॒ग्ने॒ ।  
अव॑ । स्थि॒रा । त॒नु॒हि॒ । या॒तु॒ऽजूना॑म् । जा॒मिम् । अजा॑मिम् । प्र । मृ॒णी॒हि॒ । शत्रू॑न् ॥

हे अग्ने ऊर्ध्वोभव । रक्शोहननार्थमुद्युक्त भव । अस्मदस्मत्तोऽधि अधिकान्राक्षसान् प्रति विध्य । प्रत्येकं ताडय । दैव्यानि तेजांसि चाविष्कृणुष्व । आविष्कुरु । एतत्त्रयं विधाय यातुजूनां यतयितुं प्राणिनः क्लेशयितुं ये जवं कुर्वन्ति तेषां यातुधानानां स्थिरा दृढानि धनूंष्यव तनुहि । अवगतज्यानि कुरु । किञ्च जामिमजामिं बन्धुमबन्धुं शत्रून्प्रमृणीहि । प्रजहि । यद्वा । जामिं यः पूर्वं प्रहृतस्तम् । अजामिं पूर्वमप्रहृतम् । एवं भूतान् शत्रून् जहि । प्रहृतोऽयमित्यपेक्शां मा क्रुथाः । आविष्कृणुष्वेत्यत्र संहितायामिदुदुपधस्य चाप्रत्ययस्येति षत्वम् । तनुहि । तनोतेर्लोट्युतश्च प्रत्ययाच्छन्दसि वावचनमिति हेर्लुगभावः । यातुजूनाम् । जु गतौ । क्विब्वचीत्यादिना क्विप् । दीर्घः । आमि छान्दसो नुम् । मृणीहि । मृङ् प्राणत्यागे । अन्तर्भावितण्यर्थस्य लोटि बहुलं छन्दसीति विकरणस्य श्ना । निघातः ॥ ५ ॥

## ०६
रक्षोहाग्निः। वामदेवो गौतमः। त्रिष्टुप्।

स ते॑ जानाति सुम॒तिं य॑विष्ठ॒ य ईव॑ते॒ ब्रह्म॑णे गा॒तुमैर॑त् ।  
विश्वा॑न्यस्मै सु॒दिना॑नि रा॒यो द्यु॒म्नान्य॒र्यो वि दुरो॑ अ॒भि द्यौ॑त् ॥

सः । ते॒ । जा॒ना॒ति॒ । सु॒ऽम॒तिम् । य॒वि॒ष्ठ॒ । यः । ईव॑ते । ब्रह्म॑णे । गा॒तुम् । ऐर॑त् ।  
विश्वा॑नि । अ॒स्मै॒ । सु॒ऽदिना॑नि । रा॒यः । द्यु॒म्नानि॑ । अ॒र्यः । वि । दुरः॑ । अ॒भि । द्यौ॒त् ॥

यविष्ठ युवतम । यद्वा । देवानां हवींषि मिश्रयितृतम हे अग्ने यः पुमानीवते गमनवते कल्याणहेतुभूतागमनाय ब्रह्मणे परिवृधाय तुभ्यं गातुम् । गीयत उच्चार्यत इति गातुः स्तोत्रम् । तदैरत् । प्रेरयति । स पुमान् ते तव सुमतिं कल्याणकरीमनुग्रहात्मिकां बुद्धिं जानाति । लभत इत्यर्थः । अस्मैस्तोत्रं कृतवते यजमानाय तदर्थं विश्वानि सुदिनानि शोभनानि दिनानि रायो धनानि द्युम्नानि द्युतिमन्ति रत्नकनकादीनि दुरो गृहानभि अभिलक्ष्यार्यो यज्ञानां स्वामी त्वं वि द्यौत् । विशेषेन द्योतस्व । केचिदत्र वाक्यभेदमङ्गीकुर्वते । स्तोत्रं कृतवते यजमानाय विश्वानि सुदिनान्यभ्युदयकारीणि भवन्ति । रायः । रान्ति क्षीरादीनीति रायो गोधनानि । द्युम्नानि द्योतमानानि कनकादीनि चास्मै भवन्ति । अर्यः कर्मणामनुष्थत स यजमानो दुरो गृहानभिवि द्यौत् । विशेशेण द्योतते । ईवते । ई गतौ । क्विप् । तदस्यास्तीति मतुप् । छन्दसीर इति मतुपो वत्वम् । ऐरत् । ईर गतौ । यद्वृत्तयोगादनिघातः । अर्यः । ऋ गतौ । अर्यः स्वामिवैश्ययोरिति यत्प्रत्ययान्तो निपातितः । स्वामिन्यन्तोदात्तत्वम् । द्यौत् । द्युत दीप्तौ । छान्दसे लुङि द्युद्भ्यो लुङीति परस्मैपदम् । बहुलं छन्दसीत्यडभावः ॥ ६ ॥

## ०७
रक्षोहाग्निः। वामदेवो गौतमः। त्रिष्टुप्।

सेद॑ग्ने अस्तु सु॒भगः॑ सु॒दानु॒र्यस्त्वा॒ नित्ये॑न ह॒विषा॒ य उ॒क्थैः ।  
पिप्री॑षति॒ स्व आयु॑षि दुरो॒णे विश्वेद॑स्मै सु॒दिना॒ सास॑दि॒ष्टिः ॥

सः । इत् । अ॒ग्ने॒ । अ॒स्तु॒ । सु॒ऽभगः॑ । सु॒ऽदानुः॑ । यः । त्वा॒ । नित्ये॑न । ह॒विषा॑ । यः । उ॒क्थैः ।  
पिप्री॑षति । स्वे । आयु॑षि । दु॒रो॒णे । विश्वा॑ । इत् । अ॒स्मै॒ । सु॒ऽदिना॑ । सा । अ॒स॒त् । इ॒ष्टिः ॥

हे अग्ने यः पुमान् नित्येन यावज्जीवं सङ्कल्पितेनाग्निहोत्रादिसाधनभूतेन हविषा त्वा त्वां पिप्रीषिति । प्रीणयितुमिच्छति । यश्चोक्थैः शस्त्रईः प्रीणयितुमिच्छति सेत् स एव पुमान सुभगः शोभनधनः सौभाग्यवान्वा सुदानुः शोभनदानोपेतश्चास्तु किञ्च दुरोणे दुरवने कृच्छ्रलभ्ये स्वे स्वकीय आयुशि शतवर्षाख्ये जीवने तिष्ठतु । अस्मै यजमानाय विश्वा सर्वाणि सुदिना शोभनानि दिनानि भवन्तु । अस्य सेष्टिः स यज्ञोऽसत् । फलसाधनसमर्थो भवतु । पिप्रीशति । प्रीञ् तर्पने । धातोः कर्मण इति सन् । असत् । अस्तेर्लेट्यडागमः । इष्टिः मन्त्रे वृषेत्यादिना क्तिन्नुदात्तः ॥ ७ ॥

## ०८
रक्षोहाग्निः। वामदेवो गौतमः। त्रिष्टुप्।

अर्चा॑मि ते सुम॒तिं घोष्य॒र्वाक्सं ते॑ वा॒वाता॑ जरतामि॒यं गीः ।  
स्वश्वा॑स्त्वा सु॒रथा॑ मर्जयेमा॒स्मे क्ष॒त्राणि॑ धारये॒रनु॒ द्यून् ॥

अर्चा॑मि । ते॒ । सु॒ऽम॒तिम् । घोषि॑ । अ॒र्वाक् । सम् । ते॒ । व॒वाता॑ । ज॒र॒ता॒म् । इ॒यम् । गीः ।  
सु॒ऽअश्वाः॑ । त्वा॒ । सु॒ऽरथाः॑ । म॒र्ज॒ये॒म॒ । अ॒स्मे इति॑ । क्ष॒त्राणि॑ । धा॒र॒येः॒ । अनु॑ । द्यून् ॥

उखासंभरणीयेष्टावग्नेः क्शत्रभृतोऽर्चामि त इति याज्या । सुत्रितं च । अर्चामि ते सुमतिं घोष्यर्वागितीदं प्रभृतिकर्मणाम् । आ. ४-१- । इति ॥हे अग्ने ते तव सुमतिमनुग्रहकरां शोभनां बुद्धिमर्चामि । पूजयामि । ववाता पुनः पुनस्त्वामभिगच्छन्तीयमुच्यमाना गीर्वाग्घोशि घोशयुक्तं यथा भवति तथार्वाक् त्वदभिमुखं ते त्वां सं जरताम् । स्तौतु । यवमपि स्वश्वाः शोभनाश्वोपेताः सुरथाश्च । उपलक्षणमेतत् । पुत्रपौत्रादिभिः सहिताः सन्तस्त्वां मर्जयेम । अलङ्कुर्याम । परिचरेमेति यावत् । त्वं तु अनुद्यूनन्वहमस्मे अस्मासु क्षत्राणि धनानि धारयेः । निधेहि । घोषि । घुश शब्दने । औणादिक इन् । नित्त्वादाद्युदात्तः । वावाता । वा गतिगन्धनयोरित्यस्य यङ् लुगन्तस्य निष्ठायां रूपम् । मर्जयेम । मृजू शौचालङ्कारयोः । ण्यन्तस्य लिङि रूपम् । वृद्ध्यभावश्छान्दसः ॥ ८ ॥

## ०९
रक्षोहाग्निः। वामदेवो गौतमः। त्रिष्टुप्।

इ॒ह त्वा॒ भूर्या च॑रे॒दुप॒ त्मन्दोषा॑वस्तर्दीदि॒वांस॒मनु॒ द्यून् ।  
क्रीळ॑न्तस्त्वा सु॒मन॑सः सपेमा॒भि द्यु॒म्ना त॑स्थि॒वांसो॒ जना॑नाम् ॥

इ॒ह । त्वा॒ । भूरि॑ । आ । च॒रे॒त् । उप॑ । त्मन् । दोषा॑ऽवस्तः । दी॒दि॒ऽवांस॑म् । अनु॑ । द्यून् ।  
क्रीळ॑न्तः । त्वा॒ । सु॒ऽमन॑सः । स॒पे॒म॒ । अ॒भि । द्यु॒म्ना । त॒स्थि॒ऽवांसः॑ । जना॑नाम् ॥

हे अग्ने इह रक्षोहननाख्ये कर्मणि यद्वास्मिल्लोके यः पुरुषो दोषावस्ता रात्रावहनि च दीदिवांसं दीप्यमानं त्वामनु द्य़ुन्वहं त्मन् आत्मना स्वयमेवोप समीपे भूरि भूयुष्थं यथा भवति तथा चरेत् । परिचरति । तस्माद्वयमपि जनानां शत्रूणां द्युम्ना द्युम्नानि धनान्यभि तस्थिवांसस्त्वत्प्रसादादात्मसात्कुर्वन्तोऽत एव क्रीळन्तः स्वे स्वे गृहे पुत्रपौत्रादिभिः सह सङ्क्रीडमानास्तथा सुमनसः शोभनमनस्काः सन्तस्त्वां सपेम । परिचरेम । यद्वा । दोशावस्तरिति सम्बुद्धिः । दोषाया रात्रिकृतस्य तमसो वस्तराच्छादयितर्निवारयितः । त्मन् । आत्मन्यब्दस्य तृतीयायाः सुपां सुलुगिति लुक् । मन्त्रेष्वाङ्यादेरात्मन इत्याकारलोपः । दोषावस्तः । द्वन्द्व पक्शे कार्तकौजपादयश्चेति पूर्वपदप्रकृतिस्वरः । सम्बुद्धिपक्श आमन्त्रितस्य पादादित्वात् षाष्ठिकमाद्युदात्तत्वम् । सपेम । षप समवाये । लिङि रूपम् । निघातः ॥ ९ ॥

## १०
रक्षोहाग्निः। वामदेवो गौतमः। त्रिष्टुप्।

यस्त्वा॒ स्वश्वः॑ सुहिर॒ण्यो अ॑ग्न उप॒याति॒ वसु॑मता॒ रथे॑न ।  
तस्य॑ त्रा॒ता भ॑वसि॒ तस्य॒ सखा॒ यस्त॑ आति॒थ्यमा॑नु॒षग्जुजो॑षत् ॥

यः । त्वा॒ । सु॒ऽअश्वः॑ । सु॒ऽहि॒र॒ण्यः । अ॒ग्ने॒ । उ॒प॒ऽयाति॑ । वसु॑ऽमता । रथे॑न ।  
तस्य॑ । त्रा॒ता । भ॒व॒सि॒ । तस्य॑ । सखा॑ । यः । ते॒ । आ॒ति॒थ्यम् । आ॒नु॒षक् । जुजो॑षत् ॥

हे अग्ने यः पुमान् स्वश्वः शोभनाश्वोपेतः सुहिरण्यो यागयोग्यधनोपेतो वसुमता व्रीह्यादिधनयुक्तेन रथेन सहितः सन् त्वामुपयाति । परिचरनार्थं तव समीपं गच्छति । तस्य पुंसास्त्राता सर्वदुरितेभ्यो रक्षको भवसि । यश्च पुमान् ते तदातिथ्यमतिथियोग्यां पूजमानुशगनुक्रमेण जुजोषत् प्रापयति तस्यः पुंसः सखा तदुचितफलप्रदानेनोपकर्ता भवसि ॥ उपयाति । सह सुपेत्यत्र सहेति योगविभागात्समासः । तिपः पित्त्वादनुदात्तत्वे धातुस्वरः । तिङिचोचात्तवतीति गतेर्निघातः । आतिथ्यम् । अतिथिशब्दात्तादर्थ्ये अतिथेर्ञ्य इति ञ्य प्रत्ययः । प्रत्ययस्वरः । जुजोशत् । जोषयतेर्लङि बहुलं छन्दसीति शपः श्लुः । अडागमः । छन्दस्युभयथेति तिप आर्धधातुकत्वाण्णिलोपः । अभ्यस्तानामादिरित्याद्युदात्तः ॥ १० ॥

## ११
रक्षोहाग्निः। वामदेवो गौतमः। त्रिष्टुप्।

म॒हो रु॑जामि ब॒न्धुता॒ वचो॑भि॒स्तन्मा॑ पि॒तुर्गोत॑मा॒दन्वि॑याय ।  
त्वं नो॑ अ॒स्य वच॑सश्चिकिद्धि॒ होत॑र्यविष्ठ सुक्रतो॒ दमू॑नाः ॥

म॒हः । रु॒जा॒मि॒ । ब॒न्धुता॑ । वचः॑ऽभिः । तत् । मा॒ । पि॒तुः । गोत॑मात् । अनु॑ । इ॒या॒य॒ ।  
त्वम् । नः॒ । अ॒स्य । वच॑सः । चि॒कि॒द्धि॒ । होतः॑ । य॒वि॒ष्ठ॒ । सु॒क्र॒तो॒ इति॑ सुऽक्रतो । दमू॑नाः ॥

हे होतर्देवानामह्वातर्यविष्ठ युवतम सुक्रतो शोभनप्रज्ञ हे अग्ने वचोभिस्त्वदुद्देशेन कृतैः स्तोत्रैः समुपजाता येयं बन्धुता बन्धुभावस्तया बन्धुतया महो महतो राक्षासान्रुजामि । भजज्मि । तत्तादृशं स्तोत्रात्मकं वचः पितुरुत्पादियितुर्गोतमादृषेः सकाशान्मा वामदेवं मामन्विमाय । दमूना दान्तमना दानमना वा शत्रूनामुपक्षपयिता वा तादृशस्त्वं नोऽस्मदीयस्यास्य वचसः स्तोत्रात्मकमेतद्वाक्यं चिकिद्धि । जानीहि । चिकिद्धि । कितज्ञाने । जौहोत्यादिकः । लोटि रूपम् । होतः । पादादित्वात् षाष्ठिकमाद्युदात्तत्वम् । इतरयोस्तु नामन्त्रिते समानाधिकरण इति प्रथमस्याविद्यमानवद्भावनिषेधादपादादित्वेन निघातः ॥ ११ ॥

## १२
रक्षोहाग्निः। वामदेवो गौतमः। त्रिष्टुप्।

अस्व॑प्नजस्त॒रण॑यः सु॒शेवा॒ अत॑न्द्रासोऽवृ॒का अश्र॑मिष्ठाः ।  
ते पा॒यवः॑ स॒ध्र्य॑ञ्चो नि॒षद्याग्ने॒ तव॑ नः पान्त्वमूर ॥

अस्व॑प्नऽजः । त॒रण॑यः । सु॒ऽशेवाः॑ । अत॑न्द्रासः । अ॒वृ॒काः । अश्र॑मिष्ठाः ।  
ते । पा॒यवः॑ । स॒ध्र्य॑ञ्चः । नि॒ऽसद्य॑ । अ॒ग्ने॒ । तव॑ । नः॒ । पा॒न्तु॒ । अ॒मू॒र॒ ॥

अमूर अमूढ सर्वज्ञ । यद्वा । अमूर अप्रतिहतगते हे अग्ने अस्वप्नजोऽस्वपन्तः । जागरूका इति यावत् । तरणयः सततगमनस्वभावा आपद्भ्यस्तारका वा सुशेवाः सुसुखा अतन्द्रासोऽतन्द्रा अनलसाः सर्वदोद्युक्ता अवृका अहिंसका अश्रमिष्ठा अश्रान्ततमाः सध्र्यञ्चः परस्परं सङ्गताः पायवो रक्षकास्ते तादृशास्तव रश्मयो निशद्यास्मद्यज्ञे निशण्णा भूत्वा नोऽस्मान्पान्तु । रक्षन्तु । अस्वप्नजः । स्वपितृषोर्नजिङ् प्रत्ययः । मध्येऽवग्रहश्छान्दसः । सध्र्यञ्चः । सहपूर्वादञ्चतेः क्विप् । सहस्य सध्रिरिति सहस्य सध्र्यादेशः । सध्र्यादेशस्यान्तोदात्तत्वनिपातनाद्यणादेश उदात्तस्वरितयोरिति स्वरितत्वम् । अमूर । मुह वैचित्ये । निष्ठायां ढकारस्य रेफश्छान्दसः । यद्वा । मूङ् बन्धने । औणादिको रक् ॥ १२ ॥

## १३
रक्षोहाग्निः। वामदेवो गौतमः। त्रिष्टुप्।

ये पा॒यवो॑ मामते॒यं ते॑ अग्ने॒ पश्य॑न्तो अ॒न्धं दु॑रि॒तादर॑क्षन् ।  
र॒रक्ष॒ तान्त्सु॒कृतो॑ वि॒श्ववे॑दा॒ दिप्स॑न्त॒ इद्रि॒पवो॒ नाह॑ देभुः ॥

ये । पा॒यवः॑ । मा॒म॒ते॒यम् । ते॒ । अ॒ग्ने॒ । पश्य॑न्तः । अ॒न्धम् । दुः॒ऽइ॒तात् । अर॑क्षन् ।  
र॒रक्ष॑ । तान् । सु॒ऽकृतः॑ । वि॒श्वऽवे॑दाः । दिप्स॑न्तः । इत् । रि॒पवः॑ । न । अह॑ । दे॒भुः॒ ॥

अत्रेयमैतिहासिकी कथा । उचथ्यस्य गर्भिणीं ममतानामधेयां भार्यां तदनुजो बृहस्पतिरचकमत । तस्या रेत अधित्सुं तं बृहस्पतिं गर्भस्थं रेतोऽब्रवित् । रेतोऽत्र मा सैक्षीरहमत्र वसामीति । एवमुक्तो बृहस्पतिर्निरुद्धरेतस्कः सन् रेतोरूपं गर्भं शशाप । जात्यन्धत्वरूपं दीर्घं तमः प्राप्नुहीति । तत्तस्तस्यां दीर्घतमा अजनिष्ठ । स चान्ध्यपरिहारायाग्निं स्तुत्वा चक्षुरलभतेति । तदिदानीमाह । हे अग्ने पायवो रक्शकाः पश्यन्तोऽन्धोऽयमिति कृपादृष्त्या पश्यन्तस्ते तव ये रश्मयो मामतेयं ममतायाः पुत्रमन्धं चक्शर्हीनं दीर्घतमसं दुरितादान्ध्यलक्षणाच्छापादरक्षन् चक्षुष्प्रदानेनापालयन् । विश्वदेवा विश्वप्रज्ञो भवान् सुकृतः शोभनं चक्षुष्प्रदानादिकर्म कृतवतस्तान्रश्मीन्रक्ष । आदरेण परिगृह्य पालयति । तेशां परिग्रहसिद्धिरभिधीयते । दिप्सन्त इत् दम्भितुं परिभवितुमिच्छन्त एव रिपवः शत्रव एनं दीर्घतमसं नाह देभुः ॥ नैव परिभवन्ति खलु ॥ मामतेयम् । ममशाया अपत्यमित्यर्थे स्त्रीभ्यो ढक् । दिप्सन्तः । दन्भु दम्भे । सनीवन्तर्धेत्यादिना इडभावः । दम्भ इच्चेतिकारः । देभुः । श्रन्थिग्रन्थिदन्भिष्वञ्जी नामपसङ्ख्यानमिति लिटः कित्त्वादपधालोपः ॥ १३ ॥

## १४
रक्षोहाग्निः। वामदेवो गौतमः। त्रिष्टुप्।

त्वया॑ व॒यं स॑ध॒न्य१॒॑स्त्वोता॒स्तव॒ प्रणी॑त्यश्याम॒ वाजा॑न् ।  
उ॒भा शंसा॑ सूदय सत्यतातेऽनुष्ठु॒या कृ॑णुह्यह्रयाण ॥

त्वया॑ । व॒यम् । स॒ऽध॒न्यः॑ । त्वाऽऊ॑ताः । तव॑ । प्रऽनी॑ती । अ॒श्या॒म॒ । वाजा॑न् ।  
उ॒भा । शंसा॑ । सू॒द॒य॒ । स॒त्य॒ऽता॒ते॒ । अ॒नु॒ष्ठु॒या । कृ॒णु॒हि॒ । अ॒ह्र॒या॒ण॒ ॥

अह्रयाण् अलज्जितगमन । अह्रयाणोऽह्रीतयान इति यास्कः । तादृश हे अग्ने वयं स्तोतारस्त्वया सधन्यस्त्वत्प्रसादात्समानधनास्त्वोतास्त्वया रक्षिता वयं तव प्रणीती प्रणीत्या तव प्रेरणेनानुज्ञया वाजानन्नान्यश्याम । प्राप्नुयाम । हे सत्यताते । सत्यं तनोतीति वा सत्यं तायते यस्मिन्निति वा सत्यतातिः । हे सत्यताते शंसा पापानां शंसितारावुभावासन्नविप्रकृष्टौ शत्रू सूदय । जहि । अनुष्ठुयानुक्रमेण कृणुहि । अस्मिन्सूक्ते प्रतिपादितमर्थं कुरु ॥ सधन्यः । धनमेषामस्तीति छन्दसीवनपावितीप्रत्ययः । एरनेकाच इति यण् । उदात्तस्वरितयोरिति स्वरितत्वम् । अनुष्थुया । अपदुःसुषु । स्थ इति व्धीयमानः कुप्रत्ययो बहुलवचनादनुपुर्वस्यापि भवति । सुपां सुलुगिति तृतीयाया याजादेशः । अह्रयाण । ह्री लज्जायाम् । बहुलं छन्दसिति शपः श्लुभावाभावः । अनित्यमागमशासनमिति मुगभावः ॥ १४ ॥

## १५
रक्षोहाग्निः। वामदेवो गौतमः। त्रिष्टुप्।

अ॒या ते॑ अग्ने स॒मिधा॑ विधेम॒ प्रति॒ स्तोमं॑ श॒स्यमा॑नं गृभाय ।  
दहा॒शसो॑ र॒क्षसः॑ पा॒ह्य१॒॑स्मान्द्रु॒हो नि॒दो मि॑त्रमहो अव॒द्यात् ॥

अ॒या । ते॒ । अ॒ग्ने॒ । स॒म्ऽइधा॑ । वि॒धे॒म॒ । प्रति॑ । स्तोम॑म् । श॒स्यमा॑नम् । गृ॒भा॒य॒ ।  
दह॑ । अ॒शसः॑ । र॒क्षसः॑ । पा॒हि । अ॒स्मान् । द्रु॒हः । नि॒दः । मि॒त्र॒ऽम॒हः॒ । अ॒व॒द्यात् ॥

हे अग्ने अयानया समिधा दीप्या स्तुत्या ते त्वां विधेम । परिचरेम । अस्माभिः शस्यमानमिमं स्तोमं स्तोत्रं प्रति गृभाय । प्रतिगृहान । अशसः । शंसन्ति स्तुवन्तीति शसः स्तोतारः । ते न भवन्तीत्यशसो नृशंसाः । तान्रक्शसो दह । भस्मसात्कुरु । हे मित्रमहो मित्रैः पूजनीय हे अग्ने द्रुहो द्रोग्धुर्निदो निन्दकादवद्यात्परिवादाच्चास्मान् पाहि । रक्ष । गृभाय । ग्रहेर्लोटि छन्दसि शायजपीति श्नः शायच् । हृग्रहोर्भः । पाहि । वाक्यभेदादनिघातः । निदः । णिदि कुत्सायाम् । क्विप् । आगमशसनस्यानित्यत्वान्नुमभावः । सावेकाच इति विभक्तेरुदात्तत्वम् । अवद्यात् । अवद्यपण्येति यत् । ययतोश्चातदर्थे । पा. ६-२-१५६ । इत्यन्तोदात्तत्वम् । मित्रमहो अवद्यादित्यत्र संहितायामव्यादवद्यादित्येङः प्रकृतिभावः ॥ १५ ॥