+++
title = "१८८"

+++


## ०१
इध्मः समिद्धोग्निर्वा। अगस्त्यो मैत्रावरुणिः। गायत्री।

समि॑द्धो अ॒द्य रा॑जसि दे॒वो दे॒वैः स॑हस्रजित् ।  
दू॒तो ह॒व्या क॒विर्व॑ह ॥

सम्ऽइ॑द्धः । अ॒द्य । रा॒ज॒सि॒ । दे॒वः । दे॒वैः । स॒ह॒स्र॒ऽजि॒त् ।  
दू॒तः । ह॒व्या । क॒विः । व॒ह॒ ॥

हेअग्ने देवैर्व्यवहर्तृभिः ऋत्विग्भिः समिद्धः सम्यग्दीपितोदेवः अतएवदीप्यमानः समिद्धैर्वादेवैः सहितः समिद्धःसन् अद्यास्मिन्यागदिनेराजसिईशिषे हेसहस्रजित् सहस्रस्यधनस्यैतत् सङ्ख्याकानां- शत्रूणांवाजेतः ततः दूतः देवानान्दूतवत् यज्ञादिवार्ताहरः आह्वातावा अग्निर्देवानान्दूतआसीदितिश्रु- तेः । कविः क्रान्तदर्शी ईदृशस्त्वंहव्याअस्मदीयानिहवींषिवह देवेभ्यः प्रापय ॥ १ ॥

## ०२
तनूनपात्। अगस्त्यो मैत्रावरुणिः। गायत्री।

तनू॑नपादृ॒तं य॒ते मध्वा॑ य॒ज्ञः सम॑ज्यते ।  
दध॑त्सह॒स्रिणी॒रिषः॑ ॥

तनू॑ऽनपात् । ऋ॒तम् । य॒ते । मध्वा॑ । य॒ज्ञः । सम् । अ॒ज्य॒ते॒ ।  
दध॑त् । स॒ह॒स्रिणीः॑ । इषः॑ ॥

तनूनपात् यज्ञशरीरस्यनपातयिता यद्वा आपोत्रतन्वउच्यन्तइत्युक्तत्वादपान्नपातयिता तासान्न- प्तावा अद्भ्यओषधयः ओषधीभ्योग्नरितिनप्तृत्वं यज्ञःपूज्यः यज्ञनिर्वाहकत्वाद्वायज्ञः ईदृशोग्निः ऋतं- यज्ञंयते गच्छते अनुतिष्ठतेयजमानायतदभिमतार्थं मध्वामधुरेणआज्यसोमादिद्रव्येणसमज्यते सम्य- गक्तःक्रियते किङ्कुर्वन्नयं सहस्रिणीः एतत्सङ्ख्याकानि इषोन्नानिदधत् यजमानेभ्योधारयन् ॥ २ ॥

## ०३
इळः। अगस्त्यो मैत्रावरुणिः। गायत्री।

आ॒जुह्वा॑नो न॒ ईड्यो॑ दे॒वा{4} आ व॑क्षि य॒ज्ञिया॑न् ।  
अग्ने॑ सहस्र॒सा अ॑सि ॥

आ॒ऽजुह्वा॑नः । नः॒ । ईड्यः॑ । दे॒वान् । आ । व॒क्षि॒ । य॒ज्ञिया॑न् ।  
अग्ने॑ । स॒ह॒स्र॒ऽसाः । अ॒सि॒ ॥

हेअग्ने अजुह्वानः अस्माभिराहूयमानःसन् ईड्योस्माभिःस्तुत्यः इड्नामकः त्वन्नोस्मदर्थंयज्ञि- यान् यज्ञभाजोदेवान् आवक्षि आवह हेअग्ने त्वं सहस्रसाअसि अपरिमितधनस्यदातासि ॥ ३ ॥

## ०४
बर्हिः। अगस्त्यो मैत्रावरुणिः। गायत्री।

प्रा॒चीनं॑ ब॒र्हिरोज॑सा स॒हस्र॑वीरमस्तृणन् ।  
यत्रा॑दित्या वि॒राज॑थ ॥

प्रा॒चीन॑म् । ब॒र्हिः । ओज॑सा । स॒हस्र॑ऽवीरम् । अ॒स्तृ॒ण॒न् ।  
यत्र॑ । आ॒दि॒त्याः॒ । वि॒ऽराज॑थ ॥

प्राचीनंप्रागग्रं सहस्रवीरं सहस्रसङ्ख्याकावीराः शत्रूणांविशेषेणईरयितारोदेवायस्यतत्तादृक् यद्वा अपरिमितावीराः पुत्रायोयेनतादृक् बर्हिरोजसामन्त्रलक्षणबलेनोपेताऋत्विजःअस्तृणन् आच्छादयन् यत्रयस्मिन्बर्हिषि आदित्याःअदितेःपुत्रायूयं विराजथ विविधंराजध्वे तद्बर्हिरस्तृणन् ॥ ४ ॥

## ०५
देवीर्द्वारः। अगस्त्यो मैत्रावरुणिः। गायत्री।

वि॒राट् स॒म्राड्वि॒भ्वीः प्र॒भ्वीर्ब॒ह्वीश्च॒ भूय॑सीश्च॒ याः ।  
दुरो॑ घृ॒तान्य॑क्षरन् ॥

वि॒राट् । स॒म्राट् । वि॒भ्वीः । प्र॒ऽभ्वीः । ब॒ह्वीः । च॒ । भूय॑सीः । च॒ । याः ।  
दुरः॑ । घृ॒तानि॑ । अ॒क्ष॒र॒न् ॥

विराट् विशेषेणराजतइति व्यत्ययेनैकवचनं सम्राट् सम्यगतिपूज्यतरंराजमानाः अत्रापिव्यत्यये- नैकवचनम् विभ्वीर्विभ्व्योविविधंभवित्र्यः प्रभ्वीः प्रभ्व्यः प्रकर्षेणभवित्र्यः बह्वीर्बह्व्यः भूयसीः लोकप्रसिद्धसङ्ख्याभिर्भूयस्यश्चयाःदुरोयज्ञगृहद्वारःसन्ति ताघृतान्युदकानिप्राण्युपकारार्थमक्षरन् क्षरन्ति यद्वा बह्वीर्भूयसीरित्येतेसङ्ख्यवचने शिष्टानितासान्नामधेयानि ॥ ५ ॥

## ०६
उषासानक्ता। अगस्त्यो मैत्रावरुणिः। गायत्री।

सु॒रु॒क्मे हि सु॒पेश॒साधि॑ श्रि॒या वि॒राज॑तः ।  
उ॒षासा॒वेह सी॑दताम् ॥

सु॒रु॒क्मे॒ इति॑ सु॒ऽरु॒क्मे । हि । सु॒ऽपेश॑सा । अधि॑ । श्रि॒या । वि॒ऽराज॑तः ।  
उ॒षसौ॑ । आ । इ॒ह । सी॒द॒ता॒म् ॥

सुरुक्मे शोभनदीप्ताभरणे हिप्रसिद्धे सुपेशसाशोभनरूपे ईदृश्यावहोरात्रदेवतेअधिअधिकं श्रिया- सौन्दर्येणविराजतः विशेषेणदीप्येते हियोगादनिघातः तादृश्यावुषसौ एतद्रात्रेरप्युपलक्षणं उषः शब्दोदिवसस्योपलक्षकः रात्रिरुषाश्चोभे इहास्मिन् दिनेआसीदतां आगत्यतिष्ठतांआगछतांवा ॥ ६ ॥

## ०७
दैव्यौ होतारौ प्रचेतसौ। अगस्त्यो मैत्रावरुणिः। गायत्री।

प्र॒थ॒मा हि सु॒वाच॑सा॒ होता॑रा॒ दैव्या॑ क॒वी ।  
य॒ज्ञं नो॑ यक्षतामि॒मम् ॥

प्र॒थ॒मा । हि । सु॒ऽवाच॑सा । होता॑रा । दैव्या॑ । क॒वी इति॑ ।  
य॒ज्ञम् । नः॒ । य॒क्ष॒ता॒म् । इ॒मम् ॥

प्रथमा मुख्यनामैतत् प्रतमौप्रकृष्टतमौ हिप्रसिद्धौ सुवाचसाप्रियवचनौ दैव्यादेवार्हौ होतारादेवा- नामाह्वातारौहोमनिष्पादकौवा कवीमेधाविनावेतौनोस्मदीयमिमंयज्ञं यक्षतांयजताङ्गच्छतांवा ॥ ७ ॥

## ०८
तिस्रो देव्यः सरस्वतीळाभारत्यः। अगस्त्यो मैत्रावरुणिः। गायत्री।

भार॒तीळे॒ सर॑स्वति॒ या वः॒ सर्वा॑ उपब्रु॒वे ।  
ता न॑श्चोदयत श्रि॒ये ॥

भार॑ति । इळे॑ । सर॑स्वति । याः । वः॒ । सर्वाः॑ । उ॒प॒ऽब्रु॒वे ।  
ताः । नः॒ । चो॒द॒य॒त॒ । श्रि॒ये ॥

हेभारति भरतआदित्यःतस्यसंबन्धिनीभारती तादृशिद्युलोकदेवते हेइळेभूदेवि हेसरस्वति सरो- वाउदकंवातद्वत्यन्तरिक्षदेवते तादृशिदेवि एताःक्षित्यादिदेवताः एतास्तिस्रः आदित्यप्रभावविशेश- रूपाइत्याहुः यास्तिस्रः सर्वावोयुष्मान् उपब्रुवे उपेत्यस्तौमि ताः यूयन्नोस्मान् श्रियेसंपदे चोदयत प्रेरयत ॥ ८ ॥

## ०९
त्वष्टा। अगस्त्यो मैत्रावरुणिः। गायत्री।

त्वष्टा॑ रू॒पाणि॒ हि प्र॒भुः प॒शून्विश्वा॑न्त्समान॒जे ।  
तेषां॑ नः स्फा॒तिमा य॑ज ॥

त्वष्टा॑ । रू॒पाणि॑ । हि । प्र॒ऽभुः । प॒शून् । विश्वा॑न् । स॒म्ऽआ॒न॒जे ।  
तेषा॑म् । नः॒ । स्फा॒तिम् । आ । य॒ज॒ ॥

त्वष्टायज्ञसाधनपात्राभिमानीदेवोरूपाणियोनौसृष्टानिरेतांसिरूपाणिकर्तुंप्रभुर्हि हिशब्दः श्रुत्य- न्तरप्रसिद्धिद्योतनार्थः योनौवैरेतसः सिक्तस्यत्वष्टारूपाणिविकरोतीतिश्रुतेः । सदेवोविश्वान्सर्वान- पिपशूनस्मदीयान् गवादिकान् समानजे सत्यगनक्ति व्यक्तीकरोति संपूर्वादनक्तेर्लिटितस्मान्नुडिति- नुट् अथप्रत्यक्षः तेषामक्तानांपशूनांस्फातिंवृद्धिन्नोस्मदर्थमायज सर्वतःपूजय कुर्वित्यर्थः ॥ ९ ॥

## १०
वनस्पतिः। अगस्त्यो मैत्रावरुणिः। गायत्री।

उप॒ त्मन्या॑ वनस्पते॒ पाथो॑ दे॒वेभ्यः॑ सृज ।  
अ॒ग्निर्ह॒व्यानि॑ सिष्वदत् ॥

उप॑ । त्मन्या॑ । व॒न॒स्प॒ते॒ । पाथः॑ । दे॒वेभ्यः॑ । सृ॒ज॒ ।  
अ॒ग्निः । ह॒व्यानि॑ । सि॒स्व॒द॒त् ॥

हेवनस्पतेयूपाभिमानिदेव त्मन्याआत्मनैवदेवेभ्योग्न्यादिभ्यःपाथः पशुरूपमन्नंउपसृज उत्पादय यूपाभावेपशुनियोजनाभावेनहविषोभावात् त्वय्येवङ्कृतवतिसतिअग्निर्हव्यानिहवींषि सिस्वदत् स्वा- दयतु स्वादूकरोतु ॥ १० ॥

## ११
स्वाहाकृतयः। अगस्त्यो मैत्रावरुणिः। गायत्री।

पु॒रो॒गा अ॒ग्निर्दे॒वानां॑ गाय॒त्रेण॒ सम॑ज्यते ।  
स्वाहा॑कृतीषु रोचते ॥

पु॒रः॒ऽगाः । अ॒ग्निः । दे॒वाना॑म् । गा॒य॒त्रेण॑ । सम् । अ॒ज्य॒ते॒ ।  
स्वाहा॑ऽकृतीषु । रो॒च॒ते॒ ॥

अयमग्निर्देवानांपुरोगाः असुरयुद्धंप्रतिपुरोगामी यद्वा देवानांमध्येयज्ञंप्रत्यग्निरेवपुरोगामी अत- एवाग्रणीत्वादेवाग्निशब्दोनिष्पन्नः अग्निः कस्मादग्रणीर्भवतीतिनिरुक्तम् । तादृशोयङ्गायत्रेण एतदु- पलक्षितमन्त्रेणसमज्यते सम्यक् लक्ष्यते स्वाहाकृतीषुस्वाहाकारेषुसत्सुहविः षुदीयमानेषु रोचते अत्यर्थन्दीप्यते एताःप्रयाजदेवताः यज्ञावयवाभिमानिन्यः तद्द्वारायज्ञएवस्तूयतइतिकेषांचिन्मतं अग्ने- रेवनामान्तरमित्यन्ये ॥ ११ ॥अग्नेनयेतिदशमंसूक्तमष्टर्चमागस्त्यन्त्रैष्टुभमाग्नेयं अग्नेनयाष्टावाग्नेयमित्यनुक्रमणिका प्रातरनुवाका- श्विनशस्त्रयोस्त्रैष्टुभेछन्दसिविनियोगः अथैतस्याइत्यत्राग्नेनयाग्नेबृहन्नित्यष्टानामुत्तमादुत्तमास्तिस्रउ- द्धरेदितिसूत्रितत्वात् अत्रशौनकः—उत्पथप्रतिपन्नोयोभ्रष्टोवापिपथः क्वचित् । पन्थानंप्रतिपद्येतकृ- त्वावाकर्मगर्हितम् ॥ १ ॥अग्नेनयेतिसूक्तेनप्रत्यृचंजुहुयाद्घृतम् । जपेच्चप्रयतोनित्यमुपतिष्ठेतवानलमि- ति ॥ २ ॥आद्याश्चतस्रः श्रवणाकर्मणिविनियुक्ताः श्रावण्यांपौर्णमास्यामित्यत्रसूत्रितम् अग्नेनयसुपथा- रायेअस्मानितिचतसृभिःप्रत्यृचंहुत्वेति आग्नेयेपशौवपापुरोडाशयोराद्येद्वेअनुवाक्ये तथाचसूत्रितम्- अग्नेनयसुपथारयेअस्मान् पाहिनोअग्नेपायुभिरजस्रैरिति आद्याप्रायणीयेष्टौआग्नेयस्यानुवाक्यासैवोद- यनीयेयाज्या तदहःप्रायणीयेष्टिरित्यत्रसूत्रितम्—अग्नेनयसुपथारायेअस्मानादेवानामपिपन्थामगन्मे- तिविपरीताश्चयाज्यानुवाक्याइतिच ।