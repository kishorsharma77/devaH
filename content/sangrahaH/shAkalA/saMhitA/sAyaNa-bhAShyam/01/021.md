+++
title = "०२१"

+++


इन्द्राग्नी। मेधातिथिः काण्वः। गायत्री।

इ॒हेन्द्रा॒ग्नी उप॑ ह्वये॒ तयो॒रित्स्तोम॑मुश्मसि ।  
ता सोमं॑ सोम॒पात॑मा ॥ ०१॥

इ॒ह । इ॒न्द्रा॒ग्नी इति॑ । उप॑ । ह्व॒ये॒ । तयोः॑ । इत् । स्तोम॑म् । उ॒श्म॒सि॒ ।  
ता । सोम॑म् । सो॒म॒ऽपात॑मा ॥

इहास्मिन्कर्मणीन्द्राग्नि देवावुप ह्वये । आह्वयामि । तयोरिन्द्राग्न्योरेव स्तोमं स्तोत्रमुश्मसि । कामयामहे । सोमपातमातिशयेन सोमं पातुं क्षमौ तौ द्वौ देवौ सोमं पिबतामिति शेषः ॥ इन्द्राग्नी । अत्र देवताद्वन्द्वेऽपि पूर्वपदस्यानङ् न भवति । तत्र हि द्वन्द्व इत्यनुवृत्तौ पुनर्द्वन्द्वङ्ग्रहणाल्लोकप्रसिद्धसाहचर्याणामेव द्वन्द्व अनङित्युत्तम् । का ६-३-२६ । तस्मादत्रावग्रहे ह्रस्व इन्द्रशब्दः । समासस्येत्यन्तोदात्तत्वम् । देवताद्वन्द्वे चेत्युभयपदप्रकृतिस्वरत्वं तु न भवति । अग्निशब्दस्यानुदात्तादित्वेन नोत्तरपदेऽनुदात्तादौ (पा ६-२-१४२) इति प्रतिषेधात् । उश्मसि । वशि कान्तौ । लटो मस् । इदन्तो मसिः (पा ७-१-४६) इतीकारोपजनः । आदादित्वाच्छपो लुक् । मसेर्ङित्त्वाद्ग्रहिज्येत्यादिना संप्रसारणम् । ता सोमपातमा । उभयत्र सुपां सुलुगित्याकारः ॥ १ ॥

इन्द्राग्नी। मेधातिथिः काण्वः। गायत्री।

ता य॒ज्ञेषु॒ प्र शं॑सतेन्द्रा॒ग्नी शु॑म्भता नरः ।  
ता गा॑य॒त्रेषु॑ गायत ॥ ०२॥

ता । य॒ज्ञेषु॑ । प्र । शं॒स॒त॒ । इ॒न्द्रा॒ग्नी इति॑ । शु॒म्भ॒त॒ । न॒रः॒ ।  
ता । गा॒य॒त्रेषु॑ । गा॒य॒त॒ ॥

हे नरो मनुष्या ऋत्विजः ता पूर्वोक्तौ ताविन्द्राग्नी यज्ञेष्वनुष्टीयमानकर्मसु प्रशंसत शस्त्रैः । तथा शुंभत । नानाविधैरलङ्कारैः शोभितौ कुरुत । तथा ता पूर्वोक्तौ ताविन्द्राग्नि गायत्रेक्षु गायत्रीच्छन्दस्केषु मन्त्रेषु सामरूपेण गायत ॥ ता । सुपां सुलुगित्याकारः । शुंभत । अस्य संहितायामन्येषामपि दृश्यत इति दीर्घः ॥ २ ॥

इन्द्राग्नी। मेधातिथिः काण्वः। गायत्री।

ता मि॒त्रस्य॒ प्रश॑स्तय इन्द्रा॒ग्नी ता ह॑वामहे ।  
सो॒म॒पा सोम॑पीतये ॥ ०३॥

ता । मि॒त्रस्य॑ । प्रऽश॑स्तये । इ॒न्द्रा॒ग्नी इति॑ । ता । ह॒वा॒म॒हे॒ ।  
सो॒म॒ऽपा । सोम॑ऽपीतये ॥

मित्रस्य स्नेहविषयस्य ममानुष्ठातुः प्रशस्तये ता पूर्वोक्तौ देवौ संपद्येतामिति शेषः । यद्वा । मित्रस्य मम संबन्धिनौ ताविन्द्राग्नि प्रशस्तये प्रशंसितुमिच्छाम इति शेषः । सोमपा सोमपानक्षमौ ता पूर्वोक्ताविन्द्राग्नी सोमपीतये सोमपानार्थं हवामहे । आह्वयामः ॥ प्रशस्तये । तुमर्थाच्च भाववचनात् (पा २-३-१५) इति चतुर्थी । कृदुत्तरपदप्रकृतिस्वरत्वम् । बाधित्वा तादौ च निति कृत्यतौ (पा ६-२-५०) इति गतेः प्रकृतिस्वरत्वम् । सोमपीतये । सोमस्य पीतिर्यस्मिन्कर्मणि तस्मै । बहुव्रीहौ पूर्वपदप्रकृतिस्वरत्वम् । सोमस्य पीतिरिति तत्पुरुषे वा दासीभारादित्वात्पूर्वपदप्रकृतिस्वरत्वं ॥ ३ ॥

इन्द्राग्नी। मेधातिथिः काण्वः। गायत्री।

उ॒ग्रा सन्ता॑ हवामह॒ उपे॒दं सव॑नं सु॒तम् ।  
इ॒न्द्रा॒ग्नी एह ग॑च्छताम् ॥ ०४॥

उ॒ग्रा । सन्ता॑ । ह॒वा॒म॒हे॒ । उप॑ । इ॒दम् । सव॑नम् । सु॒तम् ।  
इ॒न्द्रा॒ग्नी इति॑ । आ । इ॒ह । ग॒च्छ॒ता॒म् ॥

सुतमभिषवोपेतमिदमनुष्ठीयमानं सवनं प्रातःसवनादिरूपं कर्मोप सामीप्येन प्राप्तुमुग्रा सन्ता वैरिवधारिषु क्रूतौ सन्तौ देवौ हवामहे । आह्वयामः । इन्द्राग्नी देवाविह कर्मण्या गच्छतां ॥ सन्ता । अस्तेः शतरि श्नसोरल्लोपः । सवनं सुतमिति द्वयं सेमं नः स्तोममा गहि । ऋग्वे १-१६-५ । इत्यत्रोक्तं ॥ ४ ॥

इन्द्राग्नी। मेधातिथिः काण्वः। गायत्री।

ता म॒हान्ता॒ सद॒स्पती॒ इन्द्रा॑ग्नी॒ रक्ष॑ उब्जतम् ।  
अप्र॑जाः सन्त्व॒त्रिणः॑ ॥ ०५॥

ता । म॒हान्ता॑ । सद॒स्पती॒ इति॑ । इन्द्रा॑ग्नी॒ इति॑ । रक्षः॑ । उ॒ब्ज॒त॒म् ।  
अप्र॑जाः । स॒न्तु॒ । अ॒त्रिणः॑ ॥

तौ पूर्वेक्ताविन्द्राग्नी रक्षो राक्षसजातिमुब्जतम् । ऋजुकुरुतम् । क्रौर्यं परित्याजयतमित्यर्थः । कीदृशौ । महान्ता महान्तौ गुणैरधिकौ सदस्पती सभापालकौ । तयो प्रसादादत्रिणो भक्षका राक्षसा अप्रजा अनुत्पन्नाः सन्तु ॥ महान्ता । सान्त महतः संयोगस्य (पा ६-४-१०) इति दीर्घः । सदस्पती सदसस्पती इति समासे षष्ठ्या लुकि प्रातिपदिकसकारस्य रुत्वाभावश्चान्दसः । उभे वनस्पत्यादिषु युगपदित्युभयपदप्रकृतिस्वरत्वम् । इन्द्राग्नी । आमन्त्रिताद्युदात्तत्वम् । अप्रजाः । प्रजायन्त इति प्रजाः । अन्येष्वपि । दृश्यते (पा ३-२-१०१) इति जनेर्डप्रत्ययः । न प्रजाः अप्रजाः । प्रजाशब्दस्य बहुव्रीहौ हि नित्यमसिच् प्रजामेधयोः (पा ५-४-१२२) इत्यसिजादेशः स्यात् । अव्ययपूर्वपदप्रकृतिस्वरः । अत्रिणः । तृजन्तस्यातृशब्दस्य जसश्छान्दस इनुडागमः । चित इति ऋकार उदात्तः । तस्य यणादेश उदात्तयणो हल्पूर्वादितीकार उदात्तः ॥ ५ ॥

इन्द्राग्नी। मेधातिथिः काण्वः। गायत्री।

तेन॑ स॒त्येन॑ जागृत॒मधि॑ प्रचे॒तुने॑ प॒दे ।  
इन्द्रा॑ग्नी॒ शर्म॑ यच्छतम् ॥ ०६॥

तेन॑ । स॒त्येन॑ । जा॒गृ॒त॒म् । अधि॑ । प्र॒ऽचे॒तुने॑ । प॒दे ।  
इन्द्रा॑ग्नी॒ इति॑ । शर्म॑ । य॒च्छ॒त॒म् ॥

हे इन्द्राग्नी सत्येनावश्यफलप्रदानावितथेन तेनास्माभिरनुष्ठितेन कर्मणा प्रचेतुने प्रकर्षेण फलभोगज्ञापके पदे स्वर्गलोकादिस्थानेऽधि जागृतम् । आधिक्येन सावधानौ भवतम् । ततोऽस्मभ्यं शर्म यच्छतम् । सुखं गृहं वा । दत्तम् । गयः कृदर इत्यादिषु द्वाविंशतिसङ्ख्याकेषु गृहनामसु शर्म वर्मेत्युक्तं ॥ जागृतम् । जागृ निद्राक्षये । अदिप्रभृतिभ्यः शप इति शपो लुक् । तिङ्ङतिङ इति निघातः । प्रचेतुने । चिती संज्ञान इत्यस्माण्यन्ताद्बाहुलकादौणादिक उनप्रत्ययः । समासे कृदुत्तरपदप्रकृतिस्वरत्वम् । इन्द्राग्नी । इहेन्द्राग्नी इत्यत्रोक्तम् । आमन्त्रितत्वादाद्युदात्तत्वमत्र विशेषः । शृणाति हिनत्ति दुःखमिति शर्म । शृ हिंसायाम् । अन्येभ्योऽपि दृश्यन्त इति मनिन् । यच्छतम् । इषुगमियमां छ इति छः ॥ ३ ॥ ६ ॥