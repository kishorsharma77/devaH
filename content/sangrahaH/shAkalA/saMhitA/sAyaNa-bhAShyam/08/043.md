+++
title = "०४३"

+++


## ०१
अग्निः। विरूप आङ्गिरसः। गायत्री।

इ॒मे विप्र॑स्य वे॒धसो॒ऽग्नेरस्तृ॑तयज्वनः ।  
गिरः॒ स्तोमा॑स ईरते ॥

इ॒मे । विप्र॑स्य । वे॒धसः॑ । अ॒ग्नेः । अस्तृ॑तऽयज्वनः ।  
गिरः॑ । स्तोमा॑सः । ई॒र॒ते॒ ॥

षष्ठेनुवाके षट् सूक्तानि तत्रेमेविप्रस्येति त्रयस्त्रिंशदृचं प्रथमं सूक्तम् आङ्गिरसस्य विरूपस्यार्षं गायत्रमग्निदेवताकम् । तथाचानुक्रान्तम्-इमे त्रयस्त्रिंशद्विरूपआङ्गिरसआग्नेयन्त्विति । प्रातरनवाकेआग्नेयेक्रतौ गायत्रेछन्दसि आश्विनशस्त्रे चैतदादिके द्वे सूक्ते । सूत्रितञ्च-इमेविप्रस्येति सूक्तेइति । कारीर्यावभृथेष्ट्याः प्रथमाज्यभागस्याप्स्वग्नइति अनुवाक्या । तथाचसूत्रितमअप्सुमन्तावाज्यभागावप्स्वग्नेसधिष्टवेति । आग्नीध्रस्य प्रातःसवने प्रस्थितयाज्या । श्रूयतेच-उक्षान्नायवशान्नायेत्याग्नीध्रोयजतीति । अग्निवतीष्टौ त्वंह्यग्नइत्येषा याज्या सूत्रितञ्च-त्वंह्यग्नेअग्निना अग्नेत्वमस्मद्युयोध्य- मीवाइति । अग्निमन्थनेप्येषा । सूत्रितञ्च-त्वंह्यग्नेअग्निना तंमर्जयन्तसुक्रतुमिति । अग्नयेकामायाष्टाकपालेष्टौ तुभ्यन्ताअङ्गिरस्तमेत्येपानुवाक्या । सूत्रितञ्च-तुभ्यन्ताअङ्गिरस्तमाश्यामतङ्काममग्नेतवोतीति कामयेति । अन्वाहिताग्नेः प्रयाणे समारोपणपक्षे अनयैकाहुतिः कर्तव्या । तथाचसूत्रितम्- तुभ्यन्ताअङ्गिरस्तमेति वाज्याहुतिंहुत्वा समारोपयेदिति । वैद्युताग्निनाग्नीनां संसर्गे अग्नयेप्सुमतीष्टिः तत्र यदग्नेदिविजाइतियाज्या । सूत्रितंच-यदग्ने- दिविजाअस्यग्निर्होतान्यसीदद्यजीयानिति ।इमेस्मदीयाः स्तोमासः स्तोतारोविप्रस्य मेधाविनः वेधसोविधातुरस्तृतयज्वनोहिंसितयजमानस्याग्नेर्गिरः स्तुतीरीरते प्रेरयन्ति ॥ १ ॥

## ०२
अग्निः। विरूप आङ्गिरसः। गायत्री।

अस्मै॑ ते प्रति॒हर्य॑ते॒ जात॑वेदो॒ विच॑र्षणे ।  
अग्ने॒ जना॑मि सुष्टु॒तिम् ॥

अस्मै॑ । ते॒ । प्र॒ति॒ऽहर्य॑ते । जात॑ऽवेदः । विऽच॑र्षणे ।  
अग्ने॑ । जना॑मि । सु॒ऽस्तु॒तिम् ॥

हे जातवेदः जातधन विचर्षणे विद्रष्टरग्ने अस्मै प्रतिहर्यते प्रयच्छते ते तुभ्यं सुष्टुतिं शोभनां स्तुतिं जनामि अङ्गिरसोहं जनयामि ॥ २ ॥

## ०३
अग्निः। विरूप आङ्गिरसः। गायत्री।

आ॒रो॒का इ॑व॒ घेदह॑ ति॒ग्मा अ॑ग्ने॒ तव॒ त्विषः॑ ।  
द॒द्भिर्वना॑नि बप्सति ॥

आ॒रो॒काःऽइ॑व । घ॒ । इत् । अह॑ । ति॒ग्माः । अ॒ग्ने॒ । तव॑ । त्विषः॑ ।  
द॒त्ऽभिः । वना॑नि । ब॒प्स॒ति॒ ॥

हे अग्ने तव तिग्मास्तीक्ष्णास्त्विषोदीप्तयः आरोकाइव आरोचमानाः पशवइव दद्धिर्दन्तैर्वनान्यरण्यानि बप्सति भक्षयन्ति घेदहेति त्रयं पुरकम् ॥ ३ ॥

## ०४
अग्निः। विरूप आङ्गिरसः। गायत्री।

हर॑यो धू॒मके॑तवो॒ वात॑जूता॒ उप॒ द्यवि॑ ।  
यत॑न्ते॒ वृथ॑ग॒ग्नयः॑ ॥

हर॑यः । धू॒मऽके॑तवः । वात॑ऽजूताः । उप॑ । द्यवि॑ ।  
यत॑न्ते । वृथ॑क् । अ॒ग्नयः॑ ॥

हरयोहरणशीला वातजूता वातप्रेरिता धूमकेतवो धूमध्वजा अग्नयः उपद्यव्यन्तरिक्षे वृथक् पृथग्यतन्ते गच्छन्ति । पृथगित्यनेन सममव्ययं वृथगि- ति । पृथगित्येव वाजसनेयिनः पठन्ति ॥ ४ ॥

## ०५
अग्निः। विरूप आङ्गिरसः। गायत्री।

ए॒ते त्ये वृथ॑ग॒ग्नय॑ इ॒द्धासः॒ सम॑दृक्षत ।  
उ॒षसा॑मिव के॒तवः॑ ॥

ए॒ते । त्ये । वृथ॑क् । अ॒ग्नयः॑ । इ॒द्धासः॑ । सम् । अ॒दृ॒क्ष॒त॒ ।  
उ॒षसा॑म्ऽइव । के॒तवः॑ ॥

एते त्ये एते अग्नयः वृथक् पृथगिद्धासोग्निहोत्रिभिः समिद्धाःसन्तः उषसामिच केतवः उषसां प्रज्ञापकाइव समदृक्षत सम्यक् दृश्यन्ते ॥ ५ ॥

## ०६
अग्निः। विरूप आङ्गिरसः। गायत्री।

कृ॒ष्णा रजां॑सि पत्सु॒तः प्र॒याणे॑ जा॒तवे॑दसः ।  
अ॒ग्निर्यद्रोध॑ति॒ क्षमि॑ ॥

कृ॒ष्णा । रजां॑सि । प॒त्सु॒तः । प्र॒ऽयाने॑ । जा॒तऽवे॑दसः ।  
अ॒ग्निः । यत् । रोध॑ति । क्षमि॑ ॥

जातवेदसोग्नेः प्रयाणे पत्सुतः पत्तोरजांसि पांसवः कृष्णा कृष्णानि भवन्ति । कदेत्यतआहक्षमि क्षमाया यद्यदाग्निः रोधति शुष्कान्वनस्पतीन्निरुण- द्धि ॥ ६ ॥

## ०७
अग्निः। विरूप आङ्गिरसः। गायत्री।

धा॒सिं कृ॑ण्वा॒न ओष॑धी॒र्बप्स॑द॒ग्निर्न वा॑यति ।  
पुन॒र्यन्तरु॑णी॒रपि॑ ॥

धा॒सिम् । कृ॒ण्वा॒नः । ओष॑धीः । बप्स॑त् । अ॒ग्निः । न । वा॒य॒ति॒ ।  
पुनः॑ । यन् । तरु॑णीः । अपि॑ ॥

अग्निरोषधीर्धासिमन्नम् । क्षु धासिरित्यन्ननामसुपाठात् । कृण्वानः कुर्वन् बप्सत् भक्षयन्न वायति नशाम्यति । पुनश्च तरुणीरोषधीरपि यन् गच्छन् भवति । भक्षयितुमिति शेषः ॥ ७ ॥

## ०८
अग्निः। विरूप आङ्गिरसः। गायत्री।

जि॒ह्वाभि॒रह॒ नन्न॑मद॒र्चिषा॑ जञ्जणा॒भव॑न् ।  
अ॒ग्निर्वने॑षु रोचते ॥

जि॒ह्वाभिः॑ । अह॑ । नन्न॑मत् । अ॒र्चिषा॑ । ज॒ञ्ज॒णा॒ऽभव॑न् ।  
अ॒ग्निः । वने॑षु । रो॒च॒ते॒ ॥

अग्निर्जिह्वाभिरह ज्वालाभिरेव । नन्नमत् अन्नवद्वनस्पतीनत्यन्तं भक्षयन् । अर्चिषा तेजसा जंजणाभवन् ज्वलन् जञ्जणाभवन् मल्मलाभन्निति ज्वलतिकर्मसुपाठात् वनेष्वरण्येषु रोचते प्रकाशते ॥ ८ ॥

## ०९
अग्निः। विरूप आङ्गिरसः। गायत्री।

अ॒प्स्व॑ग्ने॒ सधि॒ष्टव॒ सौष॑धी॒रनु॑ रुध्यसे ।  
गर्भे॒ सञ्जा॑यसे॒ पुनः॑ ॥

अ॒प्ऽसु । अ॒ग्ने॒ । सधिः॑ । तव॑ । सः । ओष॑धीः । अनु॑ । रु॒ध्य॒से॒ ।  
गर्भे॑ । सन् । जा॒य॒से॒ । पुन॒रिति॑ ॥

हे अग्ने यस्य तवाप्सु सधिः प्रवेशस्थानं सत्वमोषधीरनुरुध्यसे अनुरुणत्सि पुनश्च तासां भूमिष्ठानां गर्भेसन् भवन् जायसे प्रादुर्भवसि ॥ ९ ॥

## १०
अग्निः। विरूप आङ्गिरसः। गायत्री।

उद॑ग्ने॒ तव॒ तद्घृ॒ताद॒र्ची रो॑चत॒ आहु॑तम् ।  
निंसा॑नं जु॒ह्वो॒३॒॑ मुखे॑ ॥

उत् । अ॒ग्ने॒ । तव॑ । तत् । घृ॒तात् । अ॒र्चिः । रो॒च॒ते॒ । आऽहु॑तम् ।  
निंसा॑नम् । जु॒ह्वः॑ । मुखे॑ ॥

हे अग्ने तव घृतादाहुतं घृतेनाहुतं जुह्वोहोमसाधनभूतायाः स्रुचोमुखे निंसानं लिहानं तदर्चिः उद्रोचते प्रकाशते ॥ १० ॥

## ११
अग्निः। विरूप आङ्गिरसः। गायत्री।

उ॒क्षान्ना॑य व॒शान्ना॑य॒ सोम॑पृष्ठाय वे॒धसे॑ ।  
स्तोमै॑र्विधेमा॒ग्नये॑ ॥

उ॒क्षऽअ॑न्नाय । व॒शाऽअ॑न्नाय । सोम॑ऽपृष्ठाय । वे॒धसे॑ ।  
स्तोमैः॑ । वि॒धे॒म॒ । अ॒ग्नये॑ ॥

उक्षान्नाय उक्षा अन्नं अदनीयं हविर्यस्यासावुक्षान्नस्तस्मै वशान्नाय वशा अन्नं यस्यासौ वशान्नस्तस्मै सोमपृष्ठाय सोमघृतपृष्ठाय वेधसे विधात्रे कामानामग्नये स्तोमैर्विधेम परिचरेम ॥ ११ ॥

## १२
अग्निः। विरूप आङ्गिरसः। गायत्री।

उ॒त त्वा॒ नम॑सा व॒यं होत॒र्वरे॑ण्यक्रतो ।  
अग्ने॑ स॒मिद्भि॑रीमहे ॥

उ॒त । त्वा॒ । नम॑सा । व॒यम् । होतः॑ । वरे॑ण्यक्रतो॒ इति॒ वरे॑ण्यऽक्रतो ।  
अग्ने॑ । स॒मित्ऽभिः॑ । ई॒म॒हे॒ ॥

उतापिच हे होतर्देवानांह्वातर्वरेण्यक्रतो वरणीयप्रज्ञाग्ने त्वा त्वां वयमाङ्गिरसाः नमसान्नेन हविषा समिद्धिश्चेमहे याचामहे ॥ १२ ॥

## १३
अग्निः। विरूप आङ्गिरसः। गायत्री।

उ॒त त्वा॑ भृगु॒वच्छु॑चे मनु॒ष्वद॑ग्न आहुत ।  
अ॒ङ्गि॒र॒स्वद्ध॑वामहे ॥

उ॒त । त्वा॒ । भृ॒गु॒ऽवत् । शु॒चे॒ । म॒नु॒ष्वत् । अ॒ग्ने॒ । आ॒ऽहु॒त॒ ।  
अ॒ङ्गि॒र॒स्वत् । ह॒वा॒म॒हे॒ ॥

हे शुचे स्वभावतः शुद्धाहुताग्ने त्वा त्वां भृगुवत् यथा भृगुस्तथा । मनुष्वत् यथा च मनुस्तथा अङ्गिरस्वदङ्गिरोवच्च हवामहे ॥ १३ ॥

## १४
अग्निः। विरूप आङ्गिरसः। गायत्री।

त्वं ह्य॑ग्ने अ॒ग्निना॒ विप्रो॒ विप्रे॑ण॒ सन्त्स॒ता ।  
सखा॒ सख्या॑ समि॒ध्यसे॑ ॥

त्वम् । हि । अ॒ग्ने॒ । अ॒ग्निना॑ । विप्रः॑ । विप्रे॑ण । सन् । स॒ता ।  
सखा॑ । सख्या॑ । स॒म्ऽइ॒ध्यसे॑ ॥

हे अग्ने विप्रोमेधावी सन् विद्यमानः सखाच त्वं विप्रेण सता सख्या अग्निना समिध्यसे । तथाच ब्राह्मणम्-त्वन्त्द्यग्नेअग्निना विप्रोविप्रेणसन्त्सतेति विप्रइतरोविप्रइतरः सन्नितरः सन्नितरः सखासख्यासमिध्यसइत्येषहवा अस्यस्वः सखेति ॥ १४ ॥

## १५
अग्निः। विरूप आङ्गिरसः। गायत्री।

स त्वं विप्रा॑य दा॒शुषे॑ र॒यिं दे॑हि सह॒स्रिण॑म् ।  
अग्ने॑ वी॒रव॑ती॒मिष॑म् ॥

सः । त्वम् । विप्रा॑य । दा॒शुषे॑ । र॒यिम् । दे॒हि॒ । स॒ह॒स्रिण॑म् ।  
अग्ने॑ । वी॒रऽव॑तीम् । इष॑म् ॥

हे अग्ने सः प्रसिद्धस्त्वं विप्राय मेधाविने दाशुषे हविषां प्रदात्रे यजमानाय सहस्रिणं सहस्रसङ्ख्याकमपरिमितं रयिं धनं वीरवतीं पुत्रपौत्रादिसहित- मिषमन्नंच देहि ॥ १५ ॥

## १६
अग्निः। विरूप आङ्गिरसः। गायत्री।

अग्ने॒ भ्रातः॒ सह॑स्कृत॒ रोहि॑दश्व॒ शुचि॑व्रत ।  
इ॒मं स्तोमं॑ जुषस्व मे ॥

अग्ने॑ । भ्रात॒रिति॑ । सहः॑ऽकृत । रोहि॑त्ऽअश्व । शुचि॑ऽव्रत ।  
इ॒मम् । स्तोम॑म् । जु॒ष॒स्व॒ । मे॒ ॥

हे अग्ने भ्रातः भ्रातृवद्यजमानानां मित्रभूत सहस्कृत सहसा बलेनकृत रोहिदश्व लोहितवर्णाश्व शुचिव्रत शुद्धकर्मन्नग्ने आङ्गिरसस्ये मे मम इमं स्तोमं जुषस्व सेवस्व ॥ १६ ॥

## १७
अग्निः। विरूप आङ्गिरसः। गायत्री।

उ॒त त्वा॑ग्ने॒ मम॒ स्तुतो॑ वा॒श्राय॑ प्रति॒हर्य॑ते ।  
गो॒ष्ठं गाव॑ इवाशत ॥

उ॒त । त्वा॒ । अ॒ग्ने॒ । मम॑ । स्तुतः॑ । वा॒श्राय॑ । प्र॒ति॒ऽहर्य॑ते ।  
गो॒ऽस्थम् । गावः॑ऽइव । आ॒श॒त॒ ॥

उतापिच हे अग्ने त्वा त्वां ममाङ्गिरसस्य स्तुतः स्तुतयः वाश्राय वाशनशीलाय वत्साय प्रतिहर्यते पयः कामयमानाय दोग्धुं गोष्ठं गावइव यथा गावः प्रविशन्ति तथा आशत प्राप्नुवन्ति ॥ १७ ॥

## १८
अग्निः। विरूप आङ्गिरसः। गायत्री।

तुभ्यं॒ ता अ॑ङ्गिरस्तम॒ विश्वाः॑ सुक्षि॒तयः॒ पृथ॑क् ।  
अग्ने॒ कामा॑य येमिरे ॥

तुभ्य॑म् । ताः । अ॒ङ्गि॒रः॒ऽत॒म॒ । विश्वाः॑ । सु॒ऽक्षि॒तयः॑ । पृथ॑क् ।  
अग्ने॑ । कामा॑य । ये॒मि॒रे॒ ॥

हे अङ्गिरस्तम अङ्गिरसां श्रेष्ठाग्ने तुभ्यं विश्वाः सर्वास्ताः प्रसिद्धाः सुक्षितयः प्रजाः कामायात्मनः कामसिद्ध्यर्थं पृथग्येमिरे नियच्छन्ति ॥ १८ ॥

## १९
अग्निः। विरूप आङ्गिरसः। गायत्री।

अ॒ग्निं धी॒भिर्म॑नी॒षिणो॒ मेधि॑रासो विप॒श्चितः॑ ।  
अ॒द्म॒सद्या॑य हिन्विरे ॥

अ॒ग्निम् । धी॒भिः । म॒नी॒षिणः॑ । मेधि॑रासः । वि॒पः॒ऽचितः॑ ।  
अ॒द्म॒ऽसद्या॑य । हि॒न्वि॒रे॒ ॥

मनीषिणो मनसईश्वराः मेधिरासो मेधाविनो विपश्चितः प्राज्ञाः यजमाना धीभिः कर्मभिरद्मसद्यायान्नस्य भजनायाग्निं हिन्विरे प्रीणयन्ति ॥ १९ ॥

## २०
अग्निः। विरूप आङ्गिरसः। गायत्री।

तं त्वामज्मे॑षु वा॒जिनं॑ तन्वा॒ना अ॑ग्ने अध्व॒रम् ।  
वह्निं॒ होता॑रमीळते ॥

तम् । त्वाम् । अज्मे॑षु । वा॒जिन॑म् । त॒न्वा॒नाः । अ॒ग्ने॒ । अ॒ध्व॒रम् ।  
वह्नि॑म् । होता॑रम् । ई॒ळ॒ते॒ ॥

हे अग्ने वाजिनं बलिनं वह्निं हविषांवोढारं होतारं देवानां ह्वातारं तं प्रसिद्धं त्वामज्मेषु गृहेषु अध्वरं यज्ञं तन्वानाविस्तरयन्तो यजमाना ईळते स्तुवन्ति ॥ २० ॥

## २१
अग्निः। विरूप आङ्गिरसः। गायत्री।

पु॒रु॒त्रा हि स॒दृङ्ङसि॒ विशो॒ विश्वा॒ अनु॑ प्र॒भुः ।  
स॒मत्सु॑ त्वा हवामहे ॥

पु॒रु॒ऽत्रा । हि । स॒ऽदृङ् । असि॑ । विशः॑ । विश्वाः॑ । अनु॑ । प्र॒ऽभुः ।  
स॒मत्ऽसु॑ । त्वा॒ । ह॒वा॒म॒हे॒ ॥

हे अग्ने त्वं हि यतः प्रभु प्रभुः सुलोपश्छान्दसः पुरुत्रा बहुषु प्रदेशेषु विश्वाः सर्वाविशः प्रजाः अनु सदृङ् समानदर्श्यस्यतस्त्वा त्वां समत्सु सङ्ग्रामेषु हवामहे ह्वयामः ॥ २१ ॥

## २२
अग्निः। विरूप आङ्गिरसः। गायत्री।

तमी॑ळिष्व॒ य आहु॑तो॒ऽग्निर्वि॒भ्राज॑ते घृ॒तैः ।  
इ॒मं नः॑ शृणव॒द्धव॑म् ॥

तम् । ई॒ळि॒ष्व॒ । यः । आऽहु॑तः । अ॒ग्निः । वि॒ऽभ्राज॑ते । घृ॒तैः ।  
इ॒मम् । नः॒ । शृ॒ण॒व॒त् । हव॑म् ॥

योग्निः घृतैः सहआहुतो विभ्राजते यश्च नोस्माकं इमं हवमाह्वानं शृणवच्छृणोति तमग्निमीळिष्व स्तुहि ॥ २२ ॥

## २३
अग्निः। विरूप आङ्गिरसः। गायत्री।

तं त्वा॑ व॒यं ह॑वामहे शृ॒ण्वन्तं॑ जा॒तवे॑दसम् ।  
अग्ने॒ घ्नन्त॒मप॒ द्विषः॑ ॥

तम् । त्वा॒ । व॒यम् । ह॒वा॒म॒हे॒ । शृ॒ण्वन्त॑म् । जा॒तऽवे॑दसम् ।  
अग्ने॑ । घ्नन्त॑म् । अप॑ । द्विषः॑ ॥

हे अग्ने जातवेदसं जातधनं जातप्रज्ञं वा द्विषः शत्रूनपघ्नन्तं हिंसन्तं शृण्वन्तमस्मदीयमाह्वानं शृण्वन्तंच त्वा त्वां वयमाङ्गिरसा हवामहे ॥ २३ ॥

## २४
अग्निः। विरूप आङ्गिरसः। गायत्री।

वि॒शां राजा॑न॒मद्भु॑त॒मध्य॑क्षं॒ धर्म॑णामि॒मम् ।  
अ॒ग्निमी॑ळे॒ स उ॑ श्रवत् ॥

वि॒शाम् । राजा॑नम् । अद्भु॑तम् । अधि॑ऽअक्षम् । धर्म॑णाम् । इ॒मम् ।  
अ॒ग्निम् । ई॒ळे॒ । सः । ऊं॒ इति॑ । श्र॒व॒त् ॥

विशां प्रजानां राजानमीश्वरं अद्भुतं महान्तं धर्मणां कर्मणामध्यक्षमनुसन्धातारं इममग्निं ईळे स्तौमि । सउ सएवाग्निः श्रवदस्मदीयां स्तुतिं शृणोतु ॥ २४ ॥

## २५
अग्निः। विरूप आङ्गिरसः। गायत्री।

अ॒ग्निं वि॒श्वायु॑वेपसं॒ मर्यं॒ न वा॒जिनं॑ हि॒तम् ।  
सप्तिं॒ न वा॑जयामसि ॥

अ॒ग्निम् । वि॒श्वायु॑ऽवेपसम् । मर्य॑म् । न । वा॒जिन॑म् । हि॒तम् ।  
सप्ति॑म् । न । वा॒ज॒या॒म॒सि॒ ॥

विश्वायुवेपसं सर्वगतबलमग्निं वाजिनं बलिनं मर्यं न मनुष्यमिव । हितं सप्तिं न अश्वमिव वाजयामसि स्तुतिभिर्हविर्भिश्च बलिनं कुर्मः ॥ २५ ॥

## २६
अग्निः। विरूप आङ्गिरसः। गायत्री।

घ्नन्मृ॒ध्राण्यप॒ द्विषो॒ दह॒न्रक्षां॑सि वि॒श्वहा॑ ।  
अग्ने॑ ति॒ग्मेन॑ दीदिहि ॥

घ्नन् । मृ॒ध्राणि॑ । अप॑ । द्विषः॑ । दह॑न् । रक्षां॑सि । वि॒श्वहा॑ ।  
अग्ने॑ । ति॒ग्मेन॑ । दी॒दि॒हि॒ ॥

हे अग्ने त्वं मृध्राणि हिंसकान् द्विषोद्वेष्टृनपघ्नन् हिंसन् विश्वहा सर्वदा रक्षांसि च दहन् तिग्मेन तीक्ष्णेन तेजसा दीदिहि दीप्यस्व ॥ २६ ॥

## २७
अग्निः। विरूप आङ्गिरसः। गायत्री।

यं त्वा॒ जना॑स इन्ध॒ते म॑नु॒ष्वद॑ङ्गिरस्तम ।  
अग्ने॒ स बो॑धि मे॒ वचः॑ ॥

यम् । त्वा॒ । जना॑सः । इ॒न्ध॒ते । म॒नु॒ष्वत् । अ॒ङ्गि॒रः॒ऽत॒म॒ ।  
अग्ने॑ । सः । बो॒धि॒ । मे॒ । वचः॑ ॥

हे अङ्गिरस्तमाग्ने यं त्वा त्वां जनासो जनाः मनुष्वत् यथामनुस्तथा इन्धते दीपयन्ति सत्वं मे मदीयं वचः स्तुतिं बोधि बुध्यस्व ॥ २७ ॥

## २८
अग्निः। विरूप आङ्गिरसः। गायत्री।

यद॑ग्ने दिवि॒जा अस्य॑प्सु॒जा वा॑ सहस्कृत ।  
तं त्वा॑ गी॒र्भिर्ह॑वामहे ॥

यत् । अ॒ग्ने॒ । दि॒वि॒ऽजाः । असि॑ । अ॒प्सु॒ऽजाः । वा॒ । स॒हः॒ऽकृ॒त॒ ।  
तम् । त्वा॒ । गीः॒ऽभिः । ह॒वा॒म॒हे॒ ॥

हे अग्ने यद्यस्त्वं दिविजा दिविभवोसि भवसि अप्सुजा वान्तरिक्षजातश्च भवसि सहस्कृत सहसा बलेन कृतश्चासि तं त्वा त्वामग्निं गीर्भिः स्तुतिभि- र्हवामहे ह्वयामः ॥ २८ ॥

## २९
अग्निः। विरूप आङ्गिरसः। गायत्री।

तुभ्यं॒ घेत्ते जना॑ इ॒मे विश्वाः॑ सुक्षि॒तयः॒ पृथ॑क् ।  
धा॒सिं हि॑न्व॒न्त्यत्त॑वे ॥

तुभ्य॑म् । घ॒ । इत् । ते । जनाः॑ । इ॒मे । विश्वाः॑ । सु॒ऽक्षि॒तयः॑ । पृथ॑क् ।  
धा॒सिम् । हि॒न्व॒न्ति॒ । अत्त॑वे ॥

हे अग्ने तुभ्यं घ इत् त्वदर्थमेव ते इमे मया दृश्यमाना जना विश्वाः सर्वाः सुक्षितयः प्रजाश्च धासिमन्नं हविरत्तवे अदनाय पृथक् हिन्वन्ति प्रेरयन्ति ॥ २९ ॥

## ३०
अग्निः। विरूप आङ्गिरसः। गायत्री।

ते घेद॑ग्ने स्वा॒ध्योऽहा॒ विश्वा॑ नृ॒चक्ष॑सः ।  
तर॑न्तः स्याम दु॒र्गहा॑ ॥

ते । घ॒ । इत् । अ॒ग्ने॒ । सु॒ऽआ॒ध्यः । अहा॑ । विश्वा॑ । नृ॒ऽचक्ष॑सः ।  
तर॑न्तः । स्या॒म॒ । दुः॒ऽगहा॑ ॥

हे अग्ने तेघेत् त्वदर्थमेव खलु वयं स्वाध्यः सुकर्माणः सन्तः विश्वा विश्वान्यहा अहानि नृचक्षसोद्रष्टारश्च दुर्गहा दुःखेन गाहयितव्यानि तरन्तः स्याम भवेम ॥ ३० ॥

## ३१
अग्निः। विरूप आङ्गिरसः। गायत्री।

अ॒ग्निं म॒न्द्रं पु॑रुप्रि॒यं शी॒रं पा॑व॒कशो॑चिषम् ।  
हृ॒द्भिर्म॒न्द्रेभि॑रीमहे ॥

अ॒ग्निम् । म॒न्द्रम् । पु॒रु॒ऽप्रि॒यम् । शी॒रम् । पा॒व॒कऽशो॑चिषम् ।  
हृ॒त्ऽभिः । म॒न्द्रेभिः॑ । ई॒म॒हे॒ ॥

मन्द्रं मादनं पुरुप्रियं बहुप्रियं शीरं यज्ञेषु शयनशीलं पावकशोचिषं पावकदीप्तिं अग्निं त्दृद्भिर्मनोहरैर्मन्द्रेभिर्मादनैः स्तोत्रैः ईमहे याचामहे ॥ ३१ ॥

## ३२
अग्निः। विरूप आङ्गिरसः। गायत्री।

स त्वम॑ग्ने वि॒भाव॑सुः सृ॒जन्त्सूर्यो॒ न र॒श्मिभिः॑ ।  
शर्ध॒न्तमां॑सि जिघ्नसे ॥

सः । त्वम् । अ॒ग्ने॒ । वि॒भाऽव॑सुः । सृ॒जन् । सूर्यः॑ । न । र॒श्मिऽभिः॑ ।  
शर्ध॑न् । तमां॑सि । जि॒घ्न॒से॒ ॥

हे अग्ने विभावसुर्दीप्तिरोचनः सः प्रसिद्धस्त्वं सृजन्नुद्यन् सूर्योन यथा सूर्यस्तथा रश्मिभिः शर्धन् बलं कुर्वन् तमांसि जिघ्नसे नाशयसि ॥ ३२ ॥

## ३३
अग्निः। विरूप आङ्गिरसः। गायत्री।

तत्ते॑ सहस्व ईमहे दा॒त्रं यन्नोप॒दस्य॑ति ।  
त्वद॑ग्ने॒ वार्यं॒ वसु॑ ॥

तत् । ते॒ । स॒ह॒स्वः॒ । ई॒म॒हे॒ । दा॒त्रम् । यत् । न । उ॒प॒ऽदस्य॑ति ।  
त्वत् । अ॒ग्ने॒ । वार्य॑म् । वसु॑ ॥

हे सहस्वोबलवन्नग्ने ते तव यद्वसु नोपदस्यति नोपक्षीयते तद्दात्रं दातव्यं वार्यं वरणीयंच वसु धनं त्वत् त्वत्तईमहे याचामहे ॥ ३३ ॥समिधाग्निमिति त्रिंशदृचं द्वितीयं सूक्तं आङ्गिरसस्य विरूपस्यार्षं प्राग्वत्सप्रपरिभाषया गायत्रमाग्नेयम् । तथाचानुक्रम्यते-समिधाग्निन्त्रिंशदिति । प्रातरनुवाके गायत्रेछन्दस्याश्विनशस्त्रे चेदंविनियुक्तम् । महाव्रते समिधाग्निमित्याद्याश्चतस्रः सामिधेन्यः । तथाच पञ्चमारण्यकेसूत्रितम्समिधाग्नि- मिति चतस्रोवैश्वकर्मणऋषभइति । आतिथ्यायां समिधाग्निमित्येषा प्रथमाज्यभागस्यानुवाक्या । सूत्रितञ्च-समिधाग्निन्दुवस्यताप्यायस्वसमेतुतइति । अमावास्यायां प्रथमाज्यभागस्यानुवाक्या । सुत्रितञ्च-वृधन्वन्तावमावास्यायामग्निःप्रत्नेनमन्मनेति । दर्शपूर्णमासयोराग्नेयस्यानुवाक्या अग्निर्मूर्धेत्ये- षा सूत्रितञ्च-अग्निर्मूर्धाभुवोयज्ञस्येति । मूर्धन्वद्गुगस्याग्नेरप्येषैवानुवाक्या सुत्रितञ्च-नित्येमूर्धन्वइति । पवमानेष्टिषु द्वितीयस्यामिष्टौ अग्नेःशुचेरनु- वाक्या अग्निःशुचिव्रततमइत्येषा । सूत्रितञ्च अग्निः शुचिव्रततमउदग्नेशुचयस्तवेति ।