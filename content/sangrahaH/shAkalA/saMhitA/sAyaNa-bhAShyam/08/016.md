+++
title = "०१६"

+++


## ०१
इन्द्रः। इरिंबिठिः काण्वः। गायत्री।

प्र स॒म्राजं॑ चर्षणी॒नामिन्द्रं॑ स्तोता॒ नव्यं॑ गी॒र्भिः ।  
नरं॑ नृ॒षाहं॒ मंहि॑ष्ठम् ॥

प्र । स॒म्ऽराज॑म् । च॒र्ष॒णी॒नाम् । इन्द्र॑म् । स्तोता॑ । नव्य॑म् । गीः॒ऽभिः ।  
नर॑म् । नृ॒ऽसह॑म् । मंहि॑ष्ठम् ॥

चर्षणीनां मनुष्याणां मध्ये सम्राजम् सम्यग्राजमानं यद्वा मनुष्याणामधीश्वरमिन्द्रं हे स्तोतारः प्रस्तोत प्रकर्षेणस्तुत । कीदृशं गीर्भिः स्तुतिभि- र्नव्यं स्तुत्यं नरं नेतारं नृषाहं नृणां शत्रुमनुष्याणां अभिभवितारं मंहिष्ठं दातृतमं ॥ १ ॥

## ०२
इन्द्रः। इरिंबिठिः काण्वः। गायत्री।

यस्मि॑न्नु॒क्थानि॒ रण्य॑न्ति॒ विश्वा॑नि च श्रव॒स्या॑ ।  
अ॒पामवो॒ न स॑मु॒द्रे ॥

यस्मि॑न् । उ॒क्थानि॑ । रण्य॑न्ति । विश्वा॑नि । च॒ । श्र॒व॒स्या॑ ।  
अ॒पाम् । अवः॑ । न । स॒मु॒द्रे ॥

यस्मिन्निन्द्रे उक्थानि शस्त्राणि रण्यन्ति रमन्ते विश्वानि सर्वाणि श्रवस्या श्रवस्यानि श्रवणीयानि हविर्लक्षणानि अन्नानिच रमन्ते तत्रदृष्टान्तः-समुद्रे उदधौ अपामुदकानां अवोन अवति गच्छतीत्यवस्तरङ्गजालं तद्यथा समुद्रेन्तर्भवति तथारण्यन्तीत्यर्थः ॥ २ ॥

## ०३
इन्द्रः। इरिंबिठिः काण्वः। गायत्री।

तं सु॑ष्टु॒त्या वि॑वासे ज्येष्ठ॒राजं॒ भरे॑ कृ॒त्नुम् ।  
म॒हो वा॒जिनं॑ स॒निभ्यः॑ ॥

तम् । सु॒ऽस्तु॒त्या । आ । वि॒वा॒से॒ । ज्ये॒ष्ठ॒ऽराज॑म् । भरे॑ । कृ॒त्नुम् ।  
म॒हः । वा॒जिन॑म् । स॒निऽभ्यः॑ ॥

तमिन्द्रं सुष्टुत्या शोभनया स्तुत्या आविवासे परिचरामि कीदृशं ज्येष्ठराजं ज्येष्ठेषु प्रशस्यातमेषु देवेषु मध्ये राजमानम् राजतेः सत्सूद्विषेतिक्विप् भरे सङ्ग्रामे महोमहतः वृत्रवधादेः कृत्नुं कर्तारं वाजिनमन्नवन्तं बलवन्तं वा । किमर्थं सनिभ्योधनेभ्यः धनलाभायेत्यर्थः ॥ ३ ॥

## ०४
इन्द्रः। इरिंबिठिः काण्वः। गायत्री।

यस्यानू॑ना गभी॒रा मदा॑ उ॒रव॒स्तरु॑त्राः ।  
ह॒र्षु॒मन्तः॒ शूर॑सातौ ॥

यस्य॑ । अनू॑नाः । ग॒भी॒राः । मदाः॑ । उ॒रवः॑ । तरु॑त्राः ।  
ह॒र्षु॒ऽमन्तः॑ । शूर॑ऽसातौ ॥

यस्येन्द्रस्य मदाः सोमपानजनिताः अनूनाः अन्यूनाः गभीराः गांभीर्योपेताः उरवोविस्तीर्णाः तरुत्राः शत्रूणां तारकाः शूरसातौ शूरसंभजनीये सङ्ग्रामे हर्षुमन्तोहर्षयुक्ताः सङ्ग्रामोत्सुकाभवन्ति तमिन्द्रमिति पूर्वयोत्तरया वा संबन्धः ॥ ४ ॥

## ०५
इन्द्रः। इरिंबिठिः काण्वः। गायत्री।

तमिद्धने॑षु हि॒तेष्व॑धिवा॒काय॑ हवन्ते ।  
येषा॒मिन्द्र॒स्ते ज॑यन्ति ॥

तम् । इत् । धने॑षु । हि॒तेषु॑ । अ॒धि॒ऽवा॒काय॑ । ह॒व॒न्ते॒ ।  
येषा॑म् । इन्द्रः॑ । ते । ज॒य॒न्ति॒ ॥

धनेषु हितेषु शत्रुषु निहितेषु प्रात्पेषु सत्सु तमित् तं पूर्वोक्तगुणमेवेन्द्रं अधिवाकाय अधिवचनाय पक्षपातवचनाय हवन्ते स्तोतारआह्वयन्ति । तत्रच येषां पक्षे इन्द्रोवर्तते तएव जयन्ति । जयेन तानि धनानि लभन्ते नान्ये ॥ ५ ॥

## ०६
इन्द्रः। इरिंबिठिः काण्वः। गायत्री।

तमिच्च्यौ॒त्नैरार्य॑न्ति॒ तं कृ॒तेभि॑श्चर्ष॒णयः॑ ।  
ए॒ष इन्द्रो॑ वरिव॒स्कृत् ॥

तम् । इत् । च्यौ॒त्नैः । आर्य॑न्ति । तम् । कृ॒तेभिः॑ । च॒र्ष॒णयः॑ ।  
ए॒षः । इन्द्रः॑ । व॒रि॒वः॒ऽकृत् ॥

तमित् तमेवेन्द्रं च्यौद्त्नैर्बलकरैः स्तोत्रैः आर्यन्ति आर्यमभिज्ञं ईश्वरं कुर्वन्ति चर्षणयोमनुष्याः कृतेभिः कृतैः कर्मभिश्च आर्यन्ति एषएवङ्गुणकइ- न्द्रोवरिवस्कृत् धनस्य कर्ता भवति स्तोतृणाम् ॥ ६ ॥

## ०७
इन्द्रः। इरिंबिठिः काण्वः। गायत्री।

इन्द्रो॑ ब्र॒ह्मेन्द्र॒ ऋषि॒रिन्द्रः॑ पु॒रू पु॑रुहू॒तः ।  
म॒हान्म॒हीभिः॒ शची॑भिः ॥

इन्द्रः॑ । ब्र॒ह्मा । इन्द्रः॑ । ऋषिः॑ । इन्द्रः॑ । पु॒रु । पु॒रु॒ऽहू॒तः ।  
म॒हान् । म॒हीभिः॑ । शची॑भिः ॥

अयमिन्द्रोब्रह्मा परिवृढः सर्वेभ्योधिकः सएवेन्द्रऋषिर्द्रष्टा सर्वस्यार्यजातस्य सइन्द्रः पुरुबहुलं पुरुहूतोबहुभिराहूतश्च महीभिर्महतीभिः शचीभिः क्रियाभिः वृत्रवधादिरूपाभिः महान्प्रभूतो भवति ॥ ७ ॥

## ०८
इन्द्रः। इरिंबिठिः काण्वः। गायत्री।

स स्तोम्यः॒ स हव्यः॑ स॒त्यः सत्वा॑ तुविकू॒र्मिः ।  
एक॑श्चि॒त्सन्न॒भिभू॑तिः ॥

सः । स्तोम्यः॑ । सः । हव्यः॑ । स॒त्यः । सत्वा॑ । तु॒वि॒ऽकू॒र्मिः ।  
एकः॑ । चि॒त् । सन् । अ॒भिऽभू॑तिः ॥

सपूर्वोक्तैइन्द्रः स्तोम्यः स्तोमार्हः स्तुत्यर्हः सएव हव्योह्वातव्यश्च सत्यः सत्सुसाधुः अवितथस्वभावोसत्वा शत्रूणामवसादयिता तुविकूर्मिः बहुकर्मा यतएवातः कारणात् एकश्चित्सन् असहायोपिभवन् अभिभूतिः शत्रूणामभिभविता तिरस्कर्ता भवति ॥ ८ ॥

## ०९
इन्द्रः। इरिंबिठिः काण्वः। गायत्री।

तम॒र्केभि॒स्तं साम॑भि॒स्तं गा॑य॒त्रैश्च॑र्ष॒णयः॑ ।  
इन्द्रं॑ वर्धन्ति क्षि॒तयः॑ ॥

तम् । अ॒र्केभिः॑ । तम् । साम॑ऽभिः । तम् । गा॒य॒त्रैः । च॒र्ष॒णयः॑ ।  
इन्द्र॑म् । व॒र्ध॒न्ति॒ । क्षि॒तयः॑ ॥

चर्षणयोद्रष्टारोमन्त्राणां क्षितयोमनुश्यास्तमिन्द्रं अर्केभिरर्चनसाधनैर्यजूरूपैः मन्त्रैर्वर्धन्ति वर्धयन्ति तथोद्गातारः सामभिर्गानविशिष्टैर्मन्त्रैस्तंव- र्धयन्ति तथा गायत्रैर्गायत्र्यादिछन्दोयुक्तैः शस्त्ररूपैरप्रगीतैर्मन्त्रैः तमेवेन्द्रं होतारोवर्धयन्ति ॥ ९ ॥

## १०
इन्द्रः। इरिंबिठिः काण्वः। गायत्री।

प्र॒णे॒तारं॒ वस्यो॒ अच्छा॒ कर्ता॑रं॒ ज्योतिः॑ स॒मत्सु॑ ।  
सा॒स॒ह्वांसं॑ यु॒धामित्रा॑न् ॥

प्र॒ऽने॒तार॑म् । वस्यः॑ । अच्छ॑ । कर्ता॑रम् । ज्योतिः॑ । स॒मत्ऽसु॑ ।  
स॒स॒ह्वांस॑म् । यु॒धा । अ॒मित्रा॑न् ॥

वस्योवसीयः प्रशस्तं वसु धनं अच्छाभिमुख्येन प्रणेतारं प्रापयितारं समत्सु सङ्ग्रामेषु शत्रुनिरसनेन ज्येतिः प्रकाशं जयलक्षणं कर्तारं करणशीलं करोतेः ताच्छीलिकस्तृन् । कुतइत्यतआह युधा युद्धेन अमित्रान् शत्रून्ससह्वांसमभिभूतवन्तं एवङ्गुणकमिन्द्रं वर्धयन्तीतिशेषः ॥ १० ॥

## ११
इन्द्रः। इरिंबिठिः काण्वः। गायत्री।

स नः॒ पप्रिः॑ पारयाति स्व॒स्ति ना॒वा पु॑रुहू॒तः ।  
इन्द्रो॒ विश्वा॒ अति॒ द्विषः॑ ॥

सः । नः॒ । पप्रिः॑ । पा॒र॒या॒ति॒ । स्व॒स्ति । ना॒वा । पु॒रु॒ऽहू॒तः ।  
इन्द्रः॑ । विश्वा॑ । अति॑ । द्विषः॑ ॥

पप्रिः प्राता पूरयिता पुरूहूतोबहुभिराहूतः सइन्द्रः विश्वाः सर्वाद्विषोद्वेष्ट्रीः प्रजाः नोस्मान् नावा तरणसाधनेन स्वस्ति क्षेमेण अतिपारयाति अतिपारयतु ॥ ११ ॥

## १२
इन्द्रः। इरिंबिठिः काण्वः। गायत्री।

स त्वं न॑ इन्द्र॒ वाजे॑भिर्दश॒स्या च॑ गातु॒या च॑ ।  
अच्छा॑ च नः सु॒म्नं ने॑षि ॥

सः । त्वम् । नः॒ । इ॒न्द्र॒ । वाजे॑भिः । द॒श॒स्य । च॒ । गा॒तु॒ऽय । च॒ ।  
अच्छ॑ । च॒ । नः॒ । सु॒म्नम् । ने॒षि॒ ॥

हे इन्द्रं सतादृशस्त्वं नोस्मभ्यं वाजेभिर्बलैः दशस्यच धनं प्रयच्छच । दशस्यतिर्दानकर्मा । गातुय च गातुं मार्गं अस्मभ्यमिच्छ च गातुशब्दात् छन्दसिपरेच्छायामिति क्यच् नछन्दस्यपुत्रस्येति दीर्घनिषेधः । तथा नोस्मान्सुम्नं सुखं चाच्छ नेषि अभिप्रापय ॥ १२ ॥आयाहीति पंचदशर्चं पञ्चमं सूक्तम् इरिंबिठेरार्षमैन्द्रं चतुर्दशीबृहती पञ्चदशीसतोबृहती आदितस्त्रयोदशगायत्र्यः । अनुक्रम्यतेहि-आयाहिपंचोना प्रगाथान्तमिति । अन्त्यंप्रगाथं वर्जयित्वा शिष्टस्य महाव्रतेउक्तोविनियोगः । ज्योतिष्टोमे प्रातःसवने ब्रह्मशस्त्रे आद्याःषळृचः स्तोत्रियानुरूपावन्त- राःसप्तेति । चातुर्विंशिकेहनि प्रातःसवने आद्यस्तुचोस्मिन्नेवशस्त्रे षळहस्तोत्रियसंज्ञकआवापार्थः सूत्रितञ्च-आयाहिसुषुमाहितइन्द्रमिद्गाथिनोबृह- दिति ।