+++
title = "०६२"

+++


## ०१
पवमानः सोमः। जमदग्निः। गायत्री।

ए॒ते अ॑सृग्र॒मिन्द॑वस्ति॒रः प॒वित्र॑मा॒शवः॑ ।  
विश्वा॑न्य॒भि सौभ॑गा ॥

ए॒ते । अ॒सृ॒ग्र॒म् । इन्द॑वः । ति॒रः । प॒वित्र॑म् । आ॒शवः॑ ।  
विश्वा॑नि । अ॒भि । सौभ॑गा ॥

आशवः शीघ्रा एते पवमानाइन्दवः सोमा विश्वानि सर्वाणि सौभगा सौभगानि धनान्य- भिलक्ष्य पवित्रं तिरः असृग्रं ऋत्विग्भिः सृज्यन्ते ॥ १ ॥

## ०२
पवमानः सोमः। जमदग्निः। गायत्री।

वि॒घ्नन्तो॑ दुरि॒ता पु॒रु सु॒गा तो॒काय॑ वा॒जिनः॑ ।  
तना॑ कृ॒ण्वन्तो॒ अर्व॑ते ॥

वि॒ऽघ्नन्तः॑ । दुः॒ऽइ॒ता । पु॒रु । सु॒ऽगा । तो॒काय॑ । वा॒जिनः॑ ।  
तना॑ । कृ॒ण्वन्तः॑ । अर्व॑ते ॥

वाजिनो बलवन्तः सोमाः पुरु बहूनि दुरिता दुरितानि विघ्नन्तो विशेषेण नाशयन्तः तो- कायास्माकं पुत्रायार्वतेश्वाय च सुगा सुखानि तना धनानि च कृण्वन्तः कुर्वन्तः तिरः पवित्रं सज्यन्त इति संबन्धः ॥ २ ॥

## ०३
पवमानः सोमः। जमदग्निः। गायत्री।

कृ॒ण्वन्तो॒ वरि॑वो॒ गवे॒ऽभ्य॑र्षन्ति सुष्टु॒तिम् ।  
इळा॑म॒स्मभ्यं॑ सं॒यत॑म् ॥

कृ॒ण्वन्तः॑ । वरि॑वः । गवे॑ । अ॒भि । अ॒र्ष॒न्ति॒ । सु॒ऽस्तु॒तिम् ।  
इळा॑म् । अ॒स्मभ्य॑म् । स॒म्ऽयत॑म् ॥

अस्माकं गवेस्मभ्यंच संयतं यदास्मान् संयच्छति तद्वरिवोधनमिळामन्नं च कृण्वन्तः कुर्वन्तः सोमाः सुष्टुतिमस्मदीयां शोभनां स्तुतिमभ्यर्षन्त्याभिमुख्येन गच्छन्ति ॥ ३ ॥

## ०४
पवमानः सोमः। जमदग्निः। गायत्री।

असा॑व्यं॒शुर्मदा॑या॒प्सु दक्षो॑ गिरि॒ष्ठाः ।  
श्ये॒नो न योनि॒मास॑दत् ॥

असा॑वि । अं॒शुः । मदा॑य । अ॒प्ऽसु । दक्षः॑ । गि॒रि॒ऽस्थाः ।  
श्ये॒नः । न । योनि॑म् । आ । अ॒स॒द॒त् ॥

गिरिष्ठाः पर्वतेजातोंशुः सोमोमदाय मदार्थमसाव्यभिषुतः अप्सु वसतीवरीषु दक्षः प्रवृ- द्धश्च भवति । किंच श्येनोन यथा श्येनोवेगेन आगत्य स्थानमासीदति तद्वदयं सोमो योनिं स्वकीयं स्थानमसददासीदति ॥ ४ ॥

## ०५
पवमानः सोमः। जमदग्निः। गायत्री।

शु॒भ्रमन्धो॑ दे॒ववा॑तम॒प्सु धू॒तो नृभिः॑ सु॒तः ।  
स्वद॑न्ति॒ गावः॒ पयो॑भिः ॥

शु॒भ्रम् । अन्धः॑ । दे॒वऽवा॑तम् । अ॒प्ऽसु । धू॒तः । नृऽभिः॑ । सु॒तः ।  
स्वद॑न्ति । गावः॑ । पयः॑ऽभिः ॥

यद्देववातं देवैःप्रार्थितं शुभ्रं शोभनमन्धोन्नं गावः पशवः पयोभिराशिरैः स्वदन्ति स्वादय- न्ति सोयं सोमो नृभिर्नेतृभिरृत्विग्भिः सुतोभिषुतः सन्नप्सु वसतीवरीषु धूतः शोधितोभवति ॥ ५ ॥

## ०६
पवमानः सोमः। जमदग्निः। गायत्री।

आदी॒मश्वं॒ न हेता॒रोऽशू॑शुभन्न॒मृता॑य ।  
मध्वो॒ रसं॑ सध॒मादे॑ ॥

आत् । ई॒म् । अश्व॑म् । न । हेता॑रः । अशू॑शुभन् । अ॒मृता॑य ।  
मध्वः॑ । रस॑म् । स॒ध॒ऽमादे॑ ॥

आदनन्तरं हेतारः प्रेरकाऋत्विजः सधमादे यज्ञे ईमेनं मध्वोमदकरस्य सोमस्य रसं अमृतायामरणायाश्वं नाश्वमिवाशूशुभन् शोभयन्ति ॥ ६ ॥

## ०७
पवमानः सोमः। जमदग्निः। गायत्री।

यास्ते॒ धारा॑ मधु॒श्चुतोऽसृ॑ग्रमिन्द ऊ॒तये॑ ।  
ताभिः॑ प॒वित्र॒मास॑दः ॥

याः । ते॒ । धाराः॑ । म॒धु॒ऽश्चुतः॑ । असृ॑ग्रम् । इ॒न्दो॒ इति॑ । ऊ॒तये॑ ।  
ताभिः॑ । प॒वित्र॑म् । आ । अ॒स॒दः॒ ॥

हे इन्दो सोम ते तव मधुश्चुतो मधुररसस्य श्चोतयित्र्योयाधारा ऊतये रक्षणाय असृयमसृ- ज्यन्त ताभिर्धाराभिस्त्वं पवित्रमासदआसीद ॥ ७ ॥

## ०८
पवमानः सोमः। जमदग्निः। गायत्री।

सो अ॒र्षेन्द्रा॑य पी॒तये॑ ति॒रो रोमा॑ण्य॒व्यया॑ ।  
सीद॒न्योना॒ वने॒ष्वा ॥

सः । अ॒र्ष॒ । इन्द्रा॑य । पी॒तये॑ । ति॒रः । रोमा॑णि । अ॒व्यया॑ ।  
सीद॑न् । योना॑ । वने॑षु । आ ॥

हे सोम सोभिषुतस्त्वं अव्यया अव्ययानि अविमयानि रोमाणि वालानि तिरस्तिरस्कुर्वन् वमेषु पात्रेषु योना योनौ स्थाने आसीदन्निन्द्रायेन्द्रस्य पीतये पानायार्ष क्षर ॥ ८ ॥

## ०९
पवमानः सोमः। जमदग्निः। गायत्री।

त्वमि॑न्दो॒ परि॑ स्रव॒ स्वादि॑ष्ठो॒ अङ्गि॑रोभ्यः ।  
व॒रि॒वो॒विद्घृ॒तं पयः॑ ॥

त्वम् । इ॒न्दो॒ इति॑ । परि॑ । स्र॒व॒ । स्वादि॑ष्ठः । अङ्गि॑रःऽभ्यः ।  
व॒रि॒वः॒ऽवित् । घृ॒तम् । पयः॑ ॥

हे इन्दो सोम स्वादिष्ठः स्वादुतमो वरिवोविदस्मदभिलषितस्य धनस्य लंभकश्च त्वमं- गिरोभ्योङ्गिरसामर्थाय घृतमाज्यं पयश्च परिस्रव परिक्षर ॥ ९ ॥

## १०
पवमानः सोमः। जमदग्निः। गायत्री।

अ॒यं विच॑र्षणिर्हि॒तः पव॑मानः॒ स चे॑तति ।  
हि॒न्वा॒न आप्यं॑ बृ॒हत् ॥

अ॒यम् । विऽच॑र्षणिः । हि॒तः । पव॑मानः । सः । चे॒त॒ति॒ ।  
हि॒न्वा॒नः । आप्य॑म् । बृ॒हत् ॥

विचर्षणिर्विद्रष्टा हितः पात्रेषु निहितः पवमानः अयं सोम आप्यमप्सुभवं बृहन्महदन्नं हिन्वानः प्रेरयन् सचेतति सर्वैः सज्ञायते ॥ १० ॥

## ११
पवमानः सोमः। जमदग्निः। गायत्री।

ए॒ष वृषा॒ वृष॑व्रतः॒ पव॑मानो अशस्ति॒हा ।  
कर॒द्वसू॑नि दा॒शुषे॑ ॥

ए॒षः । वृषा॑ । वृष॑ऽव्रतः । पव॑मानः । अ॒श॒स्ति॒ऽहा ।  
कर॑त् । वसू॑नि । दा॒शुषे॑ ॥

वृषा कामानां सेक्ता वृषव्रतो वृषकर्मा अशास्तिहा राक्षसानां हन्ता पवमान एषसोमो दाशुषे हविषां दात्रे यजमानाय वसूनि धनानि करत् करोति प्रयच्छतीत्यर्थः ॥ ११ ॥

## १२
पवमानः सोमः। जमदग्निः। गायत्री।

आ प॑वस्व सह॒स्रिणं॑ र॒यिं गोम॑न्तम॒श्विन॑म् ।  
पु॒रु॒श्च॒न्द्रं पु॑रु॒स्पृह॑म् ॥

आ । प॒व॒स्व॒ । स॒ह॒स्रिण॑म् । र॒यिम् । गोऽम॑न्तम् । अ॒श्विन॑म् ।  
पु॒रु॒ऽच॒न्द्रम् । पु॒रु॒ऽस्पृह॑म् ॥

हे सोम त्वं सहस्रिणं बहुसङ्ख्याकं गोमन्तं गोभिरुपेतमश्विनमश्ववन्तं पुरुश्चन्द्रं बहूनां हर्षकं पुरुस्पृहं बहुस्पृहणीयं रयिं धनमापवस्व परिक्षर ॥ १२ ॥

## १३
पवमानः सोमः। जमदग्निः। गायत्री।

ए॒ष स्य परि॑ षिच्यते मर्मृ॒ज्यमा॑न आ॒युभिः॑ ।  
उ॒रु॒गा॒यः क॒विक्र॑तुः ॥

ए॒षः । स्यः । परि॑ । सि॒च्य॒ते॒ । म॒र्मृ॒ज्यमा॑नः । आ॒युऽभिः॑ ।  
उ॒रु॒ऽगा॒यः । क॒विऽक्र॑तुः ॥

उरुगायो बहुस्तुतिः कविक्रतुः क्रान्तप्रज्ञः क्रान्तकर्मा वा स्यः सएषोयं सोम आयुभिर्मनुष्यै- र्मर्मृज्यमानः शोध्यमानः परिषिच्यते ॥ १३ ॥

## १४
पवमानः सोमः। जमदग्निः। गायत्री।

स॒हस्रो॑तिः श॒ताम॑घो वि॒मानो॒ रज॑सः क॒विः ।  
इन्द्रा॑य पवते॒ मदः॑ ॥

स॒हस्र॑ऽऊतिः । श॒तऽम॑घः । वि॒ऽमानः॑ । रज॑सः । क॒विः ।  
इन्द्रा॑य । प॒व॒ते॒ । मदः॑ ॥

सहस्रोतिरपरिमितरक्षणः शतमघो बहुधनो रजसो लोकस्य विमानो निर्माता कविः क्रान्त कर्मा मदो मदकरः सोमइन्द्रायेन्द्रार्थं पवते धारया क्षरति ॥ १४ ॥

## १५
पवमानः सोमः। जमदग्निः। गायत्री।

गि॒रा जा॒त इ॒ह स्तु॒त इन्दु॒रिन्द्रा॑य धीयते ।  
विर्योना॑ वस॒तावि॑व ॥

गि॒रा । जा॒तः । इ॒ह । स्तु॒तः । इन्दुः॑ । इन्द्रा॑य । धी॒य॒ते॒ ।  
विः । योना॑ । व॒स॒तौऽइ॑व ॥

जातः प्रादुर्भूतः गिरा स्तुत्या स्तुतश्चेन्दुः सोम इहास्मिन्यज्ञे योना योनौ स्वस्थाने इन्द्रा- येन्द्रार्थं वसताविव विःपक्षी यथा स्ववासे तथा धीयते निधीयते ॥ १५ ॥

## १६
पवमानः सोमः। जमदग्निः। गायत्री।

पव॑मानः सु॒तो नृभिः॒ सोमो॒ वाज॑मिवासरत् ।  
च॒मूषु॒ शक्म॑ना॒सद॑म् ॥

पव॑मानः । सु॒तह् । नृऽभिः॑ । सोमः॑ । वाज॑म्ऽइव । अ॒स॒र॒त् ।  
च॒मूषु॑ । शक्म॑ना । आ॒ऽसद॑म् ॥

नृभिर्नेतृभिरृत्विग्भिः सुतोभिषुतः पवमानः सोमश्च चमूषु चमसेषु शक्मना बलेनासद- मुपवेष्टुं वाजमिव युद्धमिव स्थानमसरत्सरति ॥ १६ ॥

## १७
पवमानः सोमः। जमदग्निः। गायत्री।

तं त्रि॑पृ॒ष्ठे त्रि॑वन्धु॒रे रथे॑ युञ्जन्ति॒ यात॑वे ।  
ऋषी॑णां स॒प्त धी॒तिभिः॑ ॥

तम् । त्रि॒ऽपृ॒ष्ठे । त्रि॒ऽव॒न्धु॒रे । रथे॑ । यु॒ञ्ज॒न्ति॒ । यात॑वे ।  
ऋषी॑णाम् । स॒प्त । धी॒तिऽभिः॑ ॥

त्रिपृष्ठे त्रिषवणपृष्ठे त्रिवन्धुरे त्रिवेदवधुरे ऋषीणांरथे यज्ञरथे तं सोमं सप्त सप्तभिः धीतिभि- श्छन्दोभिः यातवे देवान्प्रतिगन्तुं युंजन्ति ऋत्विजोयोजयन्ति ॥ १७ ॥

## १८
पवमानः सोमः। जमदग्निः। गायत्री।

तं सो॑तारो धन॒स्पृत॑मा॒शुं वाजा॑य॒ यात॑वे ।  
हरिं॑ हिनोत वा॒जिन॑म् ॥

तम् । सो॒ता॒रः॒ । ध॒न॒ऽस्पृत॑म् । आ॒शुम् । वाजा॑य । यात॑वे ।  
हरि॑म् । हि॒नो॒त॒ । वा॒जिन॑म् ॥

हे सोतारोभिषवकर्तार ऋत्विजः धनस्पृतं धनानां स्प्रष्टारं वाजिनं बलिनं आशुं वेगवन्तं सोमात्मकं हरिमश्वं वाजाय यज्ञाख्यं सङ्ग्रामं यातवे गतुं हिनोत प्रेरयत । यथा योद्धारोयुद्धं गन्तुं बलिनं वेगवन्तमश्वं प्रेरयन्ति तद्वत् यज्ञमभीगन्तुं बलवन्तं सोमं प्रेरयतेति भावः ॥ १८ ॥

## १९
पवमानः सोमः। जमदग्निः। गायत्री।

आ॒वि॒शन्क॒लशं॑ सु॒तो विश्वा॒ अर्ष॑न्न॒भि श्रियः॑ ।  
शूरो॒ न गोषु॑ तिष्ठति ॥

आ॒ऽवि॒शन् । क॒लश॑म् । सु॒तः । विश्वा॑ । अर्ष॑न् । अ॒भि । श्रियः॑ ।  
शूरः॑ । न । गोषु॑ । ति॒ष्ठ॒ति॒ ॥

सुतोभिषुतः सोमः कलशं द्रोण्माविशन् विश्वाः सर्वाः श्रियः संपदोभ्यर्षन् अस्मानभिगम- यन् गोषु शत्रूणां पशुषु शूरोन यथाशूरो निःशङ्कस्तिष्ठति तद्वद्यज्ञेषु निःशङ्कस्तिष्ठति ॥ १९ ॥

## २०
पवमानः सोमः। जमदग्निः। गायत्री।

आ त॑ इन्दो॒ मदा॑य॒ कं पयो॑ दुहन्त्या॒यवः॑ ।  
दे॒वा दे॒वेभ्यो॒ मधु॑ ॥

आ । ते॒ । इ॒न्दो॒ इति॑ । मदा॑य । कम् । पयः॑ । दु॒ह॒न्ति॒ । आ॒यवः॑ ।  
दे॒वाः । दे॒वेभ्यः॑ । मधु॑ ॥

हे इन्दो सोम ते तव मधु मधुभूतं पयः पेयरसं देवाः स्तोतारः आयवोमनुष्या मदाय कं मदार्थं देवेभ्य इन्द्रादिभ्यः आदुहन्ति ॥ २० ॥

## २१
पवमानः सोमः। जमदग्निः। गायत्री।

आ नः॒ सोमं॑ प॒वित्र॒ आ सृ॒जता॒ मधु॑मत्तमम् ।  
दे॒वेभ्यो॑ देव॒श्रुत्त॑मम् ॥

आ । नः॒ । सोम॑म् । प॒वित्रे॑ । आ । सृ॒जत॑ । मधु॑मत्ऽतमम् ।  
दे॒वेभ्यः॑ । दे॒व॒श्रुत्ऽत॑मम् ॥

हे ऋत्विजो नोस्माकं देवश्रुत्तममत्यन्तं देवैः श्रूयमाणं मधुमत्तमं अतिशयेन मधुमन्तं सोमन्देवेभ्य इन्द्राधर्थं पवित्रे दशापवित्रे आसृजत साधयत ॥ २१ ॥

## २२
पवमानः सोमः। जमदग्निः। गायत्री।

ए॒ते सोमा॑ असृक्षत गृणा॒नाः श्रव॑से म॒हे ।  
म॒दिन्त॑मस्य॒ धार॑या ॥

ए॒ते । सोमाः॑ । अ॒सृ॒क्ष॒त॒ । गृ॒णा॒नाः । श्रव॑से । म॒हे ।  
म॒दिन्ऽत॑मस्य । धार॑या ॥

गृणानाः स्तूयमाना एते इमे सोमा महे महते श्रवसे अन्नाय मदिन्तमस्य मादयितृतमस्य रसस्य धारया असृक्षत ऋत्विग्भिः सृज्यन्ते ॥ २२ ॥

## २३
पवमानः सोमः। जमदग्निः। गायत्री।

अ॒भि गव्या॑नि वी॒तये॑ नृ॒म्णा पु॑ना॒नो अ॑र्षसि ।  
स॒नद्वा॑जः॒ परि॑ स्रव ॥

अ॒भि । गव्या॑नि । वी॒तये॑ । नृ॒म्णा । पु॒ना॒नः । अ॒र्ष॒सि॒ ।  
स॒नत्ऽवा॑जः । परि॑ । स्र॒व॒ ॥

हे सोम पुनानः पूयमानोयस्त्वं वीतये भक्षणाय गव्यानि गोसंबन्धीनि नृम्णा नृम्णानि धनानि क्षीरादीन्यभ्यर्षस्यभिगच्छसि । सत्वं सनद्वाजोदीयमानान्नः सन् परिस्रव परिक्षर ॥ २३ ॥

## २४
पवमानः सोमः। जमदग्निः। गायत्री।

उ॒त नो॒ गोम॑ती॒रिषो॒ विश्वा॑ अर्ष परि॒ष्टुभः॑ ।  
गृ॒णा॒नो ज॒मद॑ग्निना ॥

उ॒त । नः॒ । गोऽम॑तीः । इषः॑ । विश्वाः॑ । अ॒र्ष॒ । प॒रि॒ऽस्तुभः॑ ।  
गृ॒णा॒नः । ज॒मत्ऽअ॑ग्निना ॥

उतापिच हे सोम जमदग्निनाम्ना ऋषिणा मया गृणानः स्तुयमानस्त्वं नोस्माकं गोमती- र्गोभिर्युक्तानि परिष्टुभः परितः श्रोतव्यानि विश्वाः सर्वाणि इषोन्नान्यर्ष गच्छ अस्मभ्यमेवं- विधान्यन्नानि देहीत्यर्थः ॥ २४ ॥

## २५
पवमानः सोमः। जमदग्निः। गायत्री।

पव॑स्व वा॒चो अ॑ग्रि॒यः सोम॑ चि॒त्राभि॑रू॒तिभिः॑ ।  
अ॒भि विश्वा॑नि॒ काव्या॑ ॥

पव॑स्व । वा॒चः । अ॒ग्रि॒यः । सोम॑ । चि॒त्राभिः॑ । ऊ॒तिऽभिः॑ ।  
अ॒भि । विश्वा॑नि । काव्या॑ ॥

हे सोमाग्रियोमुख्यस्त्वं चित्राभिः पूजनीयैरूतिभीरक्षणैः सह वाचोस्मदीयाःस्तुतीः अभिपवस्व । एतदेव दर्शयति – विश्वानि सर्वाणि काव्या काव्यानि स्तुत्यात्मकानि वाक्यान्य भि पवस्वेति ॥ २५ ॥

## २६
पवमानः सोमः। जमदग्निः। गायत्री।

त्वं स॑मु॒द्रिया॑ अ॒पो॑ऽग्रि॒यो वाच॑ ई॒रय॑न् ।  
पव॑स्व विश्वमेजय ॥

त्वम् । स॒मु॒द्रियाः॑ । अ॒पः । अ॒ग्रि॒यः । वाचः॑ । ई॒रय॑न् ।  
पव॑स्व । वि॒श्व॒म्ऽए॒ज॒य॒ ॥

हे विश्वमेजय विश्वकंपक सोमाग्रियोमुख्यस्त्वं वाचईरयन् प्रेरयन् समुद्रियाआन्तरिक्षाण्य पउदकानि पवस्व धारया क्षर ॥ २६ ॥

## २७
पवमानः सोमः। जमदग्निः। गायत्री।

तुभ्ये॒मा भुव॑ना कवे महि॒म्ने सो॑म तस्थिरे ।  
तुभ्य॑मर्षन्ति॒ सिन्ध॑वः ॥

तुभ्य॑ । इ॒मा । भुव॑ना । क॒वे॒ । म॒हि॒म्ने । सो॒म॒ । त॒स्थि॒रे॒ ।  
तुभ्य॑म् । अ॒र्ष॒न्ति॒ । सिन्ध॑वः ॥

हे कवे क्रान्तकर्मन् सोम तुभ्य तुभ्यं तव महिम्ने इमा इमानि भुवना भुवनानि तस्थिरे तिष्ठन्ति त्वामेव पुरस्कुर्वन्तीत्यर्थः । अपिच सिन्धवोनद्यस्तुभ्यमेवार्षन्ति गच्छन्ति त्वदाज्ञामे- वानुबलयन्तीत्यर्थः ॥ २७ ॥

## २८
पवमानः सोमः। जमदग्निः। गायत्री।

प्र ते॑ दि॒वो न वृ॒ष्टयो॒ धारा॑ यन्त्यस॒श्चतः॑ ।  
अ॒भि शु॒क्रामु॑प॒स्तिर॑म् ॥

प्र । ते॒ । दि॒वः । न । वृ॒ष्टयः॑ । धाराः॑ । य॒न्ति॒ । अ॒स॒श्चतः॑ ।  
अ॒भि । शु॒क्राम् । उ॒प॒ऽस्तिर॑म् ॥

हे सोम ते तव असश्चतोसङ्गाधारा दिवोन्तरिक्षाद्वृष्टयोन वर्षाणीव शुक्रां शुक्लवर्णां सुक्लवर्णैरविलोमनिर्मितमुपस्तिर मुपस्तीर्यमाणं पवितमभि प्रति प्रयन्ति ॥ २८ ॥

## २९
पवमानः सोमः। जमदग्निः। गायत्री।

इन्द्रा॒येन्दुं॑ पुनीतनो॒ग्रं दक्षा॑य॒ साध॑नम् ।  
ई॒शा॒नं वी॒तिरा॑धसम् ॥

इन्द्रा॑य । इन्दु॑म् । पु॒नी॒त॒न॒ । उ॒ग्रम् । दक्षा॑य । साध॑नम् ।  
ई॒शा॒नम् । वी॒तिऽरा॑धसम् ॥

हे ऋत्विजः उग्रमुद्र्गूर्णं दक्षाय बलस्य साधनं करणं ईशानं धनानामीश्वरं वीतिराधसं दत्तधनं इन्दुं सोमं इन्दायेन्द्रार्थं पुनीतन पुनीत ॥ २९ ॥

## ३०
पवमानः सोमः। जमदग्निः। गायत्री।

पव॑मान ऋ॒तः क॒विः सोमः॑ प॒वित्र॒मास॑दत् ।  
दध॑त्स्तो॒त्रे सु॒वीर्य॑म् ॥

पव॑मानः । ऋ॒तः । क॒विः । सोमः॑ । प॒वित्र॑म् । आ । अ॒स॒द॒त् ।  
दध॑त् । स्तो॒त्रे । सु॒ऽवीर्य॑म् ॥

ऋतः सत्यभूतः कविः क्रान्तकर्मा पवमानः सोमोस्मदीये स्तोत्रे सुवीर्यं शोभनवीर्यं द- धत् प्रयच्छन् पवित्रमासददासीदति ॥ ३० ॥आपवस्वेति त्रिंशदृचं तृतीयं सूक्तं काश्यपस्य निध्रुवेरार्षं गायत्रं पवमानसोमदेव- ताकम् । तथाचानुक्रान्तं—आपवस्वनिध्रुविः काश्यपइति । गतोविनियोगः ।