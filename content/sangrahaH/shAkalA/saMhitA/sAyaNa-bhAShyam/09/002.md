+++
title = "००२"

+++


पवमानः सोमः। मेधातिथिः। गायत्री।

पव॑स्व देव॒वीरति॑ प॒वित्रं॑ सोम॒ रंह्या॑ ।  
इन्द्र॑मिन्दो॒ वृषा वि॑श ॥ ०१॥

पव॑स्व । दे॒व॒ऽवीः । अति॑ । प॒वित्र॑म् । सो॒म॒ । रंह्या॑ ।  
इन्द्र॑म् । इ॒न्दो॒ इति॑ । वृषा॑ । आ । वि॒श॒ ॥

ह सोम देववीः देवकामस्त्वं रंह्या वेगेन पवित्रं यथा भवति तथा अतिपवस्व अतिक्षर । किंच हे इन्दो वृषा सेचकस्त्वं इन्द्रमाविश प्रविश ॥ १ ॥

पवमानः सोमः। मेधातिथिः। गायत्री।

आ व॑च्यस्व॒ महि॒ प्सरो॒ वृषे॑न्दो द्यु॒म्नव॑त्तमः ।  
आ योनिं॑ धर्ण॒सिः स॑दः ॥ ०२॥

आ । व॒च्य॒स्व॒ । महि॑ । प्सरः॑ । वृषा॑ । इ॒न्दो॒ इति॑ । द्यु॒म्नव॑त्ऽतमः ।  
आ । योनि॑म् । ध॒र्ण॒सिः । स॒दः॒ ॥

हे इन्दो सोम महि महान् वृषा कामानां वर्षको द्युम्रवत्तमो यशस्वितमो धर्णसिर्धर्तात्वं प्यरः पानीयं महु आवच्यस्व अस्मान् प्रत्यागमय । योनिं स्वकीयं स्थानमासदः आसीद च ॥ २ ॥

पवमानः सोमः। मेधातिथिः। गायत्री।

अधु॑क्षत प्रि॒यं मधु॒ धारा॑ सु॒तस्य॑ वे॒धसः॑ ।  
अ॒पो व॑सिष्ट सु॒क्रतुः॑ ॥ ०३॥

अधु॑क्षत । प्रि॒यम् । मधु॑ । धारा॑ । सु॒तस्य॑ । वे॒धसः॑ ।  
अ॒पः । व॒सि॒ष्ट॒ । सु॒ऽक्रतुः॑ ॥

सुतस्याभिषुतस्य वेधसोभिलषितस्य विधातुर्यस्य सोमस्य धारा प्रियं प्रीतिकरं मधु अमृतं अधुक्षत दुग्धे सुक्रतुः शोभनकर्मा सोमः अपोव- सतीवरीर्वसिष्ट आच्छादयति ॥ ३ ॥

पवमानः सोमः। मेधातिथिः। गायत्री।

म॒हान्तं॑ त्वा म॒हीरन्वापो॑ अर्षन्ति॒ सिन्ध॑वः ।  
यद्गोभि॑र्वासयि॒ष्यसे॑ ॥ ०४॥

म॒हान्त॑म् । त्वा॒ । म॒हीः । अनु॑ । आपः॑ । अ॒र्ष॒न्ति॒ । सिन्ध॑वः ।  
यत् । गोभिः॑ । वा॒स॒यि॒ष्यसे॑ ॥

हे सोम त्वं यद्यदा यज्ञे गोभिः गोविकारैः पयोभिः वासयिष्यसे आच्छादयिष्यसे तत्तदा महान्तं त्वा त्वामनु प्रति सिन्धवः स्यन्दमानाः महीर्महत्यः आपःअर्षन्ति गच्छन्ति ॥ ४ ॥

पवमानः सोमः। मेधातिथिः। गायत्री।

स॒मु॒द्रो अ॒प्सु मा॑मृजे विष्ट॒म्भो ध॒रुणो॑ दि॒वः ।  
सोमः॑ प॒वित्रे॑ अस्म॒युः ॥ ०५॥

स॒मु॒द्रः । अ॒प्ऽसु । म॒मृ॒जे॒ । वि॒ष्ट॒म्भः । ध॒रुणः॑ । दि॒वः ।  
सोमः॑ । प॒वित्रे॑ । अ॒स्म॒ऽयुः ॥

समुद्रः समुद्द्रवन्त्यस्माद्र्साइति समुद्रः विष्टंभोदिवः स्वर्गस्य धरुणोधारकश्च अस्मयुरस्मत्कामः सोमोप्सूदकेषु ममृजे मृज्यते पवित्रे अभिषिच्यतइत्यर्थः ॥ ५ ॥

पवमानः सोमः। मेधातिथिः। गायत्री।

अचि॑क्रद॒द्वृषा॒ हरि॑र्म॒हान्मि॒त्रो न द॑र्श॒तः ।  
सं सूर्ये॑ण रोचते ॥ ०६॥

अचि॑क्रदत् । वृषा॑ । हरिः॑ । म॒हान् । मि॒त्रः । न । द॒र्श॒तः ।  
सम् । सूर्ये॑ण । रो॒च॒ते॒ ॥

वृषा कामानां वर्षको हरिर्हरितवर्णो महान् सर्वोत्तमो मित्रोन यथासखा तद्वत् दर्शतो दर्शनीयो योयंसोमः अचिक्रदत् शब्दङ्करोति सोयंसोमः सूर्येणसह संरोचते दिवि प्रकाशते ॥ ६ ॥

पवमानः सोमः। मेधातिथिः। गायत्री।

गिर॑स्त इन्द॒ ओज॑सा मर्मृ॒ज्यन्ते॑ अप॒स्युवः॑ ।  
याभि॒र्मदा॑य॒ शुम्भ॑से ॥ ०७॥

गिरः॑ । ते॒ । इ॒न्दो॒ इति॑ । ओज॑सा । म॒र्मृ॒ज्यन्ते॑ । अ॒प॒स्युवः॑ ।  
याभिः॑ । मदा॑य । शुम्भ॑से ॥

हे इन्दो ते तव ओजसा बलन अपस्युवः कर्मे च्छासंबन्धिन्यः तागिरः स्तुतयोमर्मृज्यन्ते शोध्यन्ते । याभिर्गीर्भिस्त्वं मदाय क्षरन् शुंभसे अलङ्क्रियसे ॥ ७ ॥

पवमानः सोमः। मेधातिथिः। गायत्री।

तं त्वा॒ मदा॑य॒ घृष्व॑य उ लोककृ॒त्नुमी॑महे ।  
तव॒ प्रश॑स्तयो म॒हीः ॥ ०८॥

तम् । त्वा॒ । मदा॑य । घृष्व॑ये । ऊं॒ इति॑ । लो॒क॒ऽकृ॒त्नुम् । ई॒म॒हे॒ ।  
तव॑ । प्रऽश॑स्तयः । म॒हीः ॥

हे सोम यस्य तव प्रशस्तयः प्रशंसाः महीर्महत्यः घृष्वये उ त्वत् प्रसादात् शत्रूणां धर्षणशीलाय यजमानायैव लोककृत्नुं उत्तमस्य लोकस्य कर्तारं तं त्वां सोमं मदाय ईमहे वयं याचामहे ॥ ८ ॥

पवमानः सोमः। मेधातिथिः। गायत्री।

अ॒स्मभ्य॑मिन्दविन्द्र॒युर्मध्वः॑ पवस्व॒ धार॑या ।  
प॒र्जन्यो॑ वृष्टि॒माँ इ॑व ॥ ०९॥

अ॒स्मभ्य॑म् । इ॒न्दो॒ इति॑ । इ॒न्द्र॒ऽयुः । मध्वः॑ । प॒व॒स्व॒ । धार॑या ।  
प॒र्जन्यः॑ । वृ॒ष्टि॒मान्ऽइ॑व ॥

हे इन्दो सोम इन्द्रयुः इन्द्रकामस्त्वं मध्वोमदकरस्यामृतस्य धारया पर्जन्योवृष्टिमान् इवयथा वर्षवान् पर्जन्योमेघः तथास्मभ्यं मेधातिथिभ्यः पवस्व क्षर ॥ ९ ॥

पवमानः सोमः। मेधातिथिः। गायत्री।

गो॒षा इ॑न्दो नृ॒षा अ॑स्यश्व॒सा वा॑ज॒सा उ॒त ।  
आ॒त्मा य॒ज्ञस्य॑ पू॒र्व्यः ॥ १०॥

गो॒ऽसाः । इ॒न्दो॒ इति॑ । नृ॒ऽसाः । अ॒सि॒ । अ॒श्व॒ऽसाः । वा॒ज॒ऽसाः । उ॒त ।  
आ॒त्मा । य॒ज्ञस्य॑ । पू॒र्व्यः ॥

हे इन्दो यज्ञस्य पूर्व्यः प्रत्नः आत्मा आत्मभूतस्त्वं गोषाः अस्मभ्यं गवां दातासि भवसि । नृषाः पुत्राणां दाताचासि । अश्वसाः अश्वानां दाताचासि । उतापिच वाजसाः अन्नानां दाताचासि ॥ १० ॥