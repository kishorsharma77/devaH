+++
title = "००८"

+++


## ०१
पवमानः सोमः। असितः काश्यपो देवलो वा। गायत्री।

ए॒ते सोमा॑ अ॒भि प्रि॒यमिन्द्र॑स्य॒ काम॑मक्षरन् ।  
वर्ध॑न्तो अस्य वी॒र्य॑म् ॥

ए॒ते । सोमाः॑ । अ॒भि । प्रि॒यम् । इन्द्र॑स्य । काम॑म् । अ॒क्ष॒र॒न् ।  
वर्ध॑न्तः । अ॒स्य॒ । वी॒र्य॑म् ॥

एते अभिषुता इमे सोमाः अस्येन्द्रस्य वीर्यं शक्तिं वर्धन्तो वर्धयन्त इन्द्रस्य कामं काम्यं प्रियं प्रीतिकरं रसं अभ्यक्षरन् अभिपवन्ते अभ्यवर्षन् ॥ १ ॥

## ०२
पवमानः सोमः। असितः काश्यपो देवलो वा। गायत्री।

पु॒ना॒नास॑श्चमू॒षदो॒ गच्छ॑न्तो वा॒युम॒श्विना॑ ।  
ते नो॑ धान्तु सु॒वीर्य॑म् ॥

पु॒ना॒नासः॑ । च॒मू॒ऽसदः॑ । गच्छ॑न्तः । वा॒युम् । अ॒श्विना॑ ।  
ते । नः॒ । धा॒न्तु॒ । सु॒ऽवीर्य॑म् ॥

ते प्रसिद्धाः सोमाः पुनानासः पुनानाः अभिषूयमाणाः चमूषदः चमसेषु सीदन्तो वायुमश्विना अश्विनौच गच्छन्तः प्राप्नुवन्तो नोस्मभ्यं सुवीर्यं शोभनवीर्यं धान्तु धारयन्तु प्रयच्छन्त्वित्यर्थः ॥ २ ॥

## ०३
पवमानः सोमः। असितः काश्यपो देवलो वा। गायत्री।

इन्द्र॑स्य सोम॒ राध॑से पुना॒नो हार्दि॑ चोदय ।  
ऋ॒तस्य॒ योनि॑मा॒सद॑म् ॥

इन्द्र॑स्य । सो॒म॒ । राध॑से । पु॒ना॒नः । हार्दि॑ । चो॒द॒य॒ ।  
ऋ॒तस्य॑ । योनि॑म् । आ॒ऽसद॑म् ॥

हे सोम पुनानोभि षूयमाणोहार्दि अभिलषितस्त्वं इन्द्रस्य राधसे संराधनाय ऋतस्य यज्ञस्य योनिं स्थानं आसदं यथेन्द्रआसीदति तथेन्द्रं चोदय प्रेरय ॥ ३ ॥

## ०४
पवमानः सोमः। असितः काश्यपो देवलो वा। गायत्री।

मृ॒जन्ति॑ त्वा॒ दश॒ क्षिपो॑ हि॒न्वन्ति॑ स॒प्त धी॒तयः॑ ।  
अनु॒ विप्रा॑ अमादिषुः ॥

मृ॒जन्ति॑ । त्वा॒ । दश॑ । क्षिपः॑ । हि॒न्वन्ति॑ । स॒प्त । धी॒तयः॑ ।  
अनु॑ । विप्राः॑ । अ॒मा॒दि॒षुः॒ ॥

हे सोम त्वा त्वां दश दशसङ्ख्याकाः क्षिर्पोगुलयः । विशः क्षिप इत्यङ्गुलिनामसुपाठात । मृजन्ति परिचरन्ति सप्त सप्तसङ्ख्याकाः धीतयो होत्रकाश्च त्वां हिन्वन्ति स्वस्वन्यापारैः प्रीणयन्ति विप्रामेधाविनश्च त्वामन्वमादिषुः अनुमादयन्ति ॥ ४ ॥

## ०५
पवमानः सोमः। असितः काश्यपो देवलो वा। गायत्री।

दे॒वेभ्य॑स्त्वा॒ मदा॑य॒ कं सृ॑जा॒नमति॑ मे॒ष्यः॑ ।  
सं गोभि॑र्वासयामसि ॥

दे॒वेभ्यः॑ । त्वा॒ । मदा॑य । कम् । सृ॒जा॒नम् । अति॑ । मे॒ष्यः॑ ।  
सम् । गोभिः॑ । वा॒स॒या॒म॒सि॒ ॥

हे सोम मेष्यः अवेर्लोमानि कं उदकं च अतिसृजानं त्वा त्वां देवेभ्यो देवानां विभक्तिव्यत्ययः मदाय मदार्थं गोभिर्गोविकारैः पयोभिः संवास- यामसि संवासयामः ॥ ५ ॥

## ०६
पवमानः सोमः। असितः काश्यपो देवलो वा। गायत्री।

पु॒ना॒नः क॒लशे॒ष्वा वस्त्रा॑ण्यरु॒षो हरिः॑ ।  
परि॒ गव्या॑न्यव्यत ॥

पु॒ना॒नः । क॒लशे॑षु । आ । वस्त्रा॑णि । अ॒रु॒षः । हरिः॑ ।  
परि॑ । गव्या॑नि । अ॒व्य॒त॒ ॥

पुनानः पूयमानः कलशेषु कुंभेषु निषिच्यमानः अरुषः आरोचमानः हरिर्हरितवर्णः सोमोगव्यानि दध्यादीनि वस्त्राणि वासांसीव पर्यव्यत पर्याच्छादयति ॥ ६ ॥

## ०७
पवमानः सोमः। असितः काश्यपो देवलो वा। गायत्री।

म॒घोन॒ आ प॑वस्व नो ज॒हि विश्वा॒ अप॒ द्विषः॑ ।  
इन्दो॒ सखा॑य॒मा वि॑श ॥

म॒घोनः॑ । आ । प॒व॒स्व॒ । नः॒ । ज॒हि । विश्वाः॑ । अप॑ । द्विषः॑ ।  
इन्दो॒ इति॑ । सखा॑यम् । आ । वि॒श॒ ॥

हे इन्दो सोम मघोनो धनवतोनोस्मान् प्रत्यापवस्व क्षर । विश्वा विश्वान् द्विषोद्वेष्टृन् अपजहि मारयच सखायं प्रियमिन्द्रं आविश आप्नुहिच ॥ ७ ॥

## ०८
पवमानः सोमः। असितः काश्यपो देवलो वा। गायत्री।

वृ॒ष्टिं दि॒वः परि॑ स्रव द्यु॒म्नं पृ॑थि॒व्या अधि॑ ।  
सहो॑ नः सोम पृ॒त्सु धाः॑ ॥

वृ॒ष्टिम् । दि॒वः । परि॑ । स्र॒व॒ । द्यु॒म्नम् । पृ॒थि॒व्याः । अधि॑ ।  
सहः॑ । नः॒ । सो॒म॒ । पृ॒त्ऽसु । धाः॒ ॥

हे सोम त्वं दिवोद्युलोकाद्वृष्टिं वर्षं परिस्रव वर्ष । पृथिव्याअधि पृथिव्याम् । अधिः सप्तम्यर्थानुवादी । द्युम्नमन्नं चोत्पादयेतिशेषः । नोस्माकं सहोबलंच पृत्सु सङ्ग्रामेषु धाः धेहि ॥ ८ ॥

## ०९
पवमानः सोमः। असितः काश्यपो देवलो वा। गायत्री।

नृ॒चक्ष॑सं त्वा व॒यमिन्द्र॑पीतं स्व॒र्विद॑म् ।  
भ॒क्षी॒महि॑ प्र॒जामिष॑म् ॥

नृ॒ऽचक्ष॑सम् । त्वा॒ । व॒यम् । इन्द्र॑ऽपीतम् । स्वः॒ऽविद॑म् ।  
भ॒क्षी॒महि॑ । प्र॒ऽजाम् । इष॑म् ॥

हे सोम नृचक्षसं नृणां द्रष्टारं स्वर्विदं सर्वज्ञं इन्द्रपीतं इद्रेण पीतं त्वा त्वां पिबन्तोवयं काश्यपासिताः काश्यपादेवलावा प्रजां पुत्रादिकामिषमन्नंच भक्षीमहि भजेमहि ॥ ९ ॥ परिप्रियेति नवर्चं नवमं सूक्तं ऋष्याद्याः पूर्ववत् । परिप्रियेत्यनुक्रान्तम् । उक्तोविनियोगः ।