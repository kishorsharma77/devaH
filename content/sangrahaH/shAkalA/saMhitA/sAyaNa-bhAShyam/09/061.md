+++
title = "०६१"

+++


पवमानः सोमः। अमहीयुः। गायत्री।

अ॒या वी॒ती परि॑ स्रव॒ यस्त॑ इन्दो॒ मदे॒ष्वा ।  
अ॒वाह॑न्नव॒तीर्नव॑ ॥ ०१॥

अ॒या । वी॒ती । परि॑ । स्र॒व॒ । यः । ते॒ । इ॒न्दो॒ इति॑ । मदे॑षु । आ ।  
अ॒व॒ऽअह॑न् । न॒व॒तीः । नव॑ ॥

हे इन्दो सोम अयानेन रसेन वीती वीत्यै इन्द्रस्य भक्षणाय परिस्रव परिक्षर । कीदृशेनर- सेनेत्यतआह ते तव योरसोमदेषु सङ्ग्रामेषु नवतीर्नवेति नवनवतिसङ्ख्याकाश्च शत्रुपुरीरवा- हन् जघान अमुं सोमरसं पीत्वा मत्तः सन्निन्द्र उक्तलक्षणाः शत्रुपुरीर्जघानेतिकृत्वा रसोजघा- नेत्युपचारः ॥ १ ॥

पवमानः सोमः। अमहीयुः। गायत्री।

पुरः॑ स॒द्य इ॒त्थाधि॑ये॒ दिवो॑दासाय॒ शम्ब॑रम् ।  
अध॒ त्यं तु॒र्वशं॒ यदु॑म् ॥ ०२॥

पुरः॑ । स॒द्यः । इ॒त्थाऽधि॑ये । दिवः॑ऽदासाय । शम्ब॑रम् ।  
अध॑ । त्यम् । तु॒र्वश॑म् । यदु॑म् ॥

सद्य एकस्मिन्नेवाह्नि पुरः शत्रूणां पुराणि सोमरसोवाहन् इत्थाधिये सत्यकर्मणे दिवोदा- साय राज्ञे शंबरं शत्रुपुराणां स्वामिनमधाथ त्यं तं तुर्वशं तुर्वशनामकंराजानं दिवोदासशत्रुं यदुं यदुनामकंराजानं च वशमानयच्च । अत्रापि सोमरसं पीत्वा मत्तःसन् इन्द्रः सर्वमेतदकार्षी- दिति सोमरसेकर्तृत्वमुपचर्यते ॥ २ ॥

पवमानः सोमः। अमहीयुः। गायत्री।

परि॑ णो॒ अश्व॑मश्व॒विद्गोम॑दिन्दो॒ हिर॑ण्यवत् ।  
क्षरा॑ सह॒स्रिणी॒रिषः॑ ॥ ०३॥

परि॑ । नः॒ । अश्व॑म् । अ॒श्व॒ऽवित् । गोऽम॑त् । इ॒न्दो॒ इति॑ । हिर॑ण्यऽवत् ।  
क्षर॑ । स॒ह॒स्रिणीः । इषः॑ ॥

हे इन्दो सोम अश्ववित् अश्वस्य लंभकस्त्वं नोस्माकमश्वं गोमद्गोयुक्तं हिरण्यवद्धिरण्योपेतं धनंच परिक्षर । अपिच सहस्रिणीर्बहूनि इषोन्नानि क्षर ॥ ३ ॥

पवमानः सोमः। अमहीयुः। गायत्री।

पव॑मानस्य ते व॒यं प॒वित्र॑मभ्युन्द॒तः ।  
स॒खि॒त्वमा वृ॑णीमहे ॥ ०४॥

पव॑मानस्य । ते॒ । व॒यम् । प॒वित्र॑म् । अ॒भि॒ऽउ॒न्द॒तः ।  
स॒खि॒ऽत्वम् । आ । वृ॒णी॒म॒हे॒ ॥

हे सोम पवित्रमभ्युन्दतः पवित्रमभिक्लेदयतः पवमानस्य क्षरतश्च ते तव सखित्वं सख्यं वयममहीयव आङ्गिरसा आवृणीमहे प्रार्थयामहे ॥ ४ ॥

पवमानः सोमः। अमहीयुः। गायत्री।

ये ते॑ प॒वित्र॑मू॒र्मयो॑ऽभि॒क्षर॑न्ति॒ धार॑या ।  
तेभि॑र्नः सोम मृळय ॥ ०५॥

ये । ते॒ । प॒वित्र॑म् । ऊ॒र्मयः॑ । अ॒भि॒ऽक्षर॑न्ति । धार॑या ।  
तेभिः॑ । नः॒ । सो॒म॒ । मृ॒ळ॒य॒ ॥

हे सोम ये प्रसिद्धाः ते तव ऊर्मयस्तरङ्गाः पवित्रं धारयाभिक्षरन्ति तेभिस्तैरूर्मिभिर्नोस्मा- न्मृळय सुखय ॥ ५ ॥

पवमानः सोमः। अमहीयुः। गायत्री।

स नः॑ पुना॒न आ भ॑र र॒यिं वी॒रव॑ती॒मिष॑म् ।  
ईशा॑नः सोम वि॒श्वतः॑ ॥ ०६॥

सः । नः॒ । पु॒ना॒नः । आ । भ॒र॒ । र॒यिम् । वी॒रऽव॑तीम् । इष॑म् ।  
ईशा॑नः । सो॒म॒ । वि॒श्वतः॑ ॥

हे सोम विश्वतः सर्वस्य जगतईशानः ईश्वरः सोभिषुतः पुनानः पूयमानस्त्वं नोस्मभ्यं रयिं धनं वीरवतीं पुत्राद्युपेतमिषमन्नं चाभराहर ॥ ६ ॥

पवमानः सोमः। अमहीयुः। गायत्री।

ए॒तमु॒ त्यं दश॒ क्षिपो॑ मृ॒जन्ति॒ सिन्धु॑मातरम् ।  
समा॑दि॒त्येभि॑रख्यत ॥ ०७॥

ए॒तम् । ऊं॒ इति॑ । त्यम् । दश॑ । क्षिपः॑ । मृ॒जन्ति॑ । सिन्धु॑ऽमातरम् ।  
सम् । आ॒दि॒त्येभिः॑ । अ॒ख्य॒त॒ ॥

सिन्धुमातरं यस्य सोमस्य सिन्धवोमातरोनद्योभवन्ति त्यं तमेतमिमं सोमं दशक्षिपो दशसङ्ख्याकाअङ्गुलयो मृजन्ति शोधयन्ति । अपिच सोयं सोमः आदित्येभिरादित्यैः समख्यत सङ्गच्छते ॥ ७ ॥

पवमानः सोमः। अमहीयुः। गायत्री।

समिन्द्रे॑णो॒त वा॒युना॑ सु॒त ए॑ति प॒वित्र॒ आ ।  
सं सूर्य॑स्य र॒श्मिभिः॑ ॥ ०८॥

सम् । इन्द्रे॑ण । उ॒त । वा॒युना॑ । सु॒तः । ए॒ति॒ । प॒वित्रे॑ । आ ।  
सम् । सूर्य॑स्य । र॒श्मिऽभिः॑ ॥

सुतोभिषुतः सोमः पवित्रे इन्द्रेण समेति सङ्गच्छति । उतापिच वायुना समेति सूर्यस्य रश्मिभिर्मयूखैरपि समेति ॥ ८ ॥

पवमानः सोमः। अमहीयुः। गायत्री।

स नो॒ भगा॑य वा॒यवे॑ पू॒ष्णे प॑वस्व॒ मधु॑मान् ।  
चारु॑र्मि॒त्रे वरु॑णे च ॥ ०९॥

सः । नः॒ । भगा॑य । वा॒यवे॑ । पू॒ष्णे । प॒व॒स्व॒ । मधु॑ऽमान् ।  
चारुः॑ । मि॒त्रे । वरु॑णे । च॒ ॥

हे सोम मधुमान् मधुररसश्चारुः कल्याणस्वरूपश्च सोभिषुतस्त्वं नोस्माकं यज्ञे भगाय भगाख्यायदेवाय वायवेच पूष्णे रवये मित्रे मित्राय देवाय वरुणे वरुणायच पवस्व क्षर ॥ ९ ॥

पवमानः सोमः। अमहीयुः। गायत्री।

उ॒च्चा ते॑ जा॒तमन्ध॑सो दि॒वि षद्भूम्या द॑दे ।  
उ॒ग्रं शर्म॒ महि॒ श्रवः॑ ॥ १०॥

उ॒च्चा । ते॒ । जा॒तम् । अन्ध॑सः । दि॒वि । सत् । भूमिः॑ । आ । द॒दे॒ ।  
उ॒ग्रम् । शर्म॑ । महि॑ । श्रवः॑ ॥

हे सोम ते तव संबन्धिनोन्धसो रसस्योच्चा उपरि जातं जन्म अपिच दिवि द्युलोके सत् विद्यमानं स्वतस्तवसंबन्धि उग्रमुद्गूर्णं शर्मसुखं महिमहत् श्रवोन्नंच भूमिराददे । भूम्यादद- इति पदत्रयमामनन्ति विसर्जनीयलोपः सांहितिकः । भूमिः भौमाजनामादृशाः भूमिष्ठैरादी- यत इत्यर्थः ॥ १० ॥

पवमानः सोमः। अमहीयुः। गायत्री।

ए॒ना विश्वा॑न्य॒र्य आ द्यु॒म्नानि॒ मानु॑षाणाम् ।  
सिषा॑सन्तो वनामहे ॥ ११॥

ए॒ना । विश्वा॑नि । अ॒र्यः । आ । द्यु॒म्नानि॑ । मानु॑षाणाम् ।  
सिसा॑सन्तः । व॒ना॒म॒हे॒ ॥

एना एनेनानेन सोमेन मानुषाणां मनुष्याणां विश्वा विश्वानि द्युम्नान्यन्नानि अर्योभिग- च्छन्तः सिषासन्तः संभक्तुमिच्छन्तश्च वयं वनामहे संभजामहे ॥ ११ । ।

पवमानः सोमः। अमहीयुः। गायत्री।

स न॒ इन्द्रा॑य॒ यज्य॑वे॒ वरु॑णाय म॒रुद्भ्यः॑ ।  
व॒रि॒वो॒वित्परि॑ स्रव ॥ १२॥

सः । नः॒ । इन्द्रा॑य । यज्य॑वे । वरु॑णाय । म॒रुत्ऽभ्यः॑ ।  
व॒रि॒वः॒ऽवित् । परि॑ । स्र॒व॒ ॥

हेसोम वरिवोविदन्नस्य लंभकः पवमानस्त्वं नोस्माकं यज्यवे यष्टव्यायेन्द्राय वरुणायच मरुद्भ्यश्च परिस्रव धारया क्षर ॥ १२ ॥

पवमानः सोमः। अमहीयुः। गायत्री।

उपो॒ षु जा॒तम॒प्तुरं॒ गोभि॑र्भ॒ङ्गं परि॑ष्कृतम् ।  
इन्दुं॑ दे॒वा अ॑यासिषुः ॥ १३॥

उपो॒ इति॑ । सु । जा॒तम् । अ॒प्ऽतुर॑म् । गोभिः॑ । भ॒ङ्गम् । परि॑ऽकृतम् ।  
इन्दु॑म् । दे॒वाः । अ॒या॒सि॒षुः॒ ॥

सुजातं सम्यक् प्रादुर्भूतं अप्तुरं वस्तीवरीभिः प्रेरितं भगं शत्रूणां भंजकं गोभिर्गोविकारैः पयोभिः परिष्कृतमलङ्कृतं संस्कृतमिन्दुं सोमं देवाइन्द्रादयः उपायासिषुरुपागच्छन्ति ॥ १३ ॥

पवमानः सोमः। अमहीयुः। गायत्री।

तमिद्व॑र्धन्तु नो॒ गिरो॑ व॒त्सं सं॒शिश्व॑रीरिव ।  
य इन्द्र॑स्य हृदं॒सनिः॑ ॥ १४॥

तम् । इत् । व॒र्ध॒न्तु॒ । नः॒ । गिरः॑ । व॒त्सम् । सं॒शिश्व॑रीःऽइव ।  
यः । इन्द्र॑स्य । हृ॒द॒म्ऽसनिः॑ ॥

यः सोम इन्द्रस्य ह्रुदंसनिर्हृदयस्य संभक्ता भवति तमित्तमेव सोमं नोस्माकं गिरः स्तुति- रूपावाचः संवर्धन्तु सम्यक् वर्धयन्तु । तत्रदृष्टान्तः—वत्सं बालं शिश्वरीरिव यथा शिश्वर्योब- द्धपयस्कामातरो वत्सं वर्धयन्ति तद्वदित्यर्थः ॥ १४ ॥

पवमानः सोमः। अमहीयुः। गायत्री।

अर्षा॑ णः सोम॒ शं गवे॑ धु॒क्षस्व॑ पि॒प्युषी॒मिष॑म् ।  
वर्धा॑ समु॒द्रमु॒क्थ्य॑म् ॥ १५॥

अर्ष॑ । नः॒ । सो॒म॒ । शम् । गवे॑ । धु॒क्षस्व॑ । पि॒प्युषी॑म् । इष॑म् ।  
वर्ध॑ । स॒मु॒द्रम् । उ॒क्थ्य॑म् ॥

हे सोम त्वं नोस्माकं गवे शं सुखमर्ष क्षर । अपिच पिप्युषीं प्रवृद्धामिषमन्नं धुक्षस्व पूरय । किंचोक्थ्यं प्रशंस्यं समुद्रमुदकं वर्ध वर्धय ॥ १५ ॥

पवमानः सोमः। अमहीयुः। गायत्री।

पव॑मानो अजीजनद्दि॒वश्चि॒त्रं न त॑न्य॒तुम् ।  
ज्योति॑र्वैश्वान॒रं बृ॒हत् ॥ १६॥

पव॑मानः । अ॒जी॒ज॒न॒त् । दि॒वः । चि॒त्रम् । न । त॒न्य॒तुम् ।  
ज्योतिः॑ । वै॒श्वा॒न॒रम् । बृ॒हत् ॥

पवमानः सोमः बृहन्महत् वैश्वानर वैश्वानराख्यं ज्योतिस्तेजोदिवोद्युलोकस्य चित्रं तन्यतुं न अशनिमिवाजीजनदजनयत् ॥ १६ ॥

पवमानः सोमः। अमहीयुः। गायत्री।

पव॑मानस्य ते॒ रसो॒ मदो॑ राजन्नदुच्छु॒नः ।  
वि वार॒मव्य॑मर्षति ॥ १७॥

पव॑मानस्य । ते॒ । रसः॑ । मदः॑ । रा॒ज॒न् । अ॒दु॒च्छु॒नः ।  
वि । वार॑म् । अव्य॑म् । अ॒र्ष॒ति॒ ॥

हे राजन् दीप्यमानसोम पवमानस्य क्षरतः ते तवादुच्छुनोरक्षोवर्जितो मदोमदकरो रसः अव्यमविमयं वारं वालं दशापवित्रं व्यर्षत्यभीगच्छति ॥ १७ ॥

पवमानः सोमः। अमहीयुः। गायत्री।

पव॑मान॒ रस॒स्तव॒ दक्षो॒ वि रा॑जति द्यु॒मान् ।  
ज्योति॒र्विश्वं॒ स्व॑र्दृ॒शे ॥ १८॥

पव॑मान । रसः॑ । तव॑ । दक्षः॑ । वि । रा॒ज॒ति॒ । द्यु॒ऽमान् ।  
ज्योतिः॑ । विश्व॑म् । स्वः॑ । दृ॒शे ॥

हे पवमान सोम तव त्वदीयोदक्षो व्रुद्धोद्युमान् दीप्तिमान् रसो विराजति प्रकाशते । न केवलं स्वयमेव प्रकाशते किन्तु विश्वं व्याप्तं स्वः सर्वं ज्योतिस्तेजश्च दृशे द्रष्टुं करोतीति शेषः ॥ १८ ॥

पवमानः सोमः। अमहीयुः। गायत्री।

यस्ते॒ मदो॒ वरे॑ण्य॒स्तेना॑ पव॒स्वान्ध॑सा ।  
दे॒वा॒वीर॑घशंस॒हा ॥ १९॥

यः । ते॒ । मदः॑ । वरे॑ण्यः । तेन॑ । प॒व॒स्व॒ । अन्ध॑सा ।  
दे॒व॒ऽअ॒वीः । अ॒घ॒शं॒स॒ऽहा ॥

हे सोम ते तव देवावीर्देवकामोघशंसहा राक्षसानां हन्ता वरेण्यः सर्वैर्वरणीयो मदोमदकरो योरसोविद्यते तेन रसेनान्धसादनीयेन पवस्व क्षर ॥ १९ ॥

पवमानः सोमः। अमहीयुः। गायत्री।

जघ्नि॑र्वृ॒त्रम॑मि॒त्रियं॒ सस्नि॒र्वाजं॑ दि॒वेदि॑वे ।  
गो॒षा उ॑ अश्व॒सा अ॑सि ॥ २०॥

जघ्निः॑ । वृ॒त्रम् । अ॒मि॒त्रिय॑म् । सस्निः॑ । वाज॑म् । दि॒वेऽदि॑वे ।  
गो॒ऽसाः । ऊं॒ इति॑ । अ॒श्व॒ऽसाः । अ॒सि॒ ॥

हे सोम त्वममित्रियममित्रभवं वृत्रं शत्रुं जघ्निर्हन्तासि भवसि । किंच दिवेदिवे प्रतिदिनं वाजं सङ्ग्रामं सस्निः संभक्तासि । किंच गोषाः गवां दातासि अश्वसाः अश्वानां दातासि ॥ २० ॥

पवमानः सोमः। अमहीयुः। गायत्री।

सम्मि॑श्लो अरु॒षो भ॑व सूप॒स्थाभि॒र्न धे॒नुभिः॑ ।  
सीद॑ञ्छ्ये॒नो न योनि॒मा ॥ २१॥

सम्ऽमि॑श्लः । अ॒रु॒षः । भ॒व॒ । सु॒ऽउ॒प॒स्थाभिः । न । धे॒नुऽभिः॑ ।  
सीद॑म् । श्ये॒नः । न । योनि॑म् । आ ॥

हे सोम त्वं सूपस्थाभिः शोभनोपस्थानाभिः धेनुभिर्गोभिः गोविकारैः पयोभिरित्यर्थः । संमिश्लः संमिश्चितः श्येनोन यथा श्येनः शीघ्रमागत्य स्थानमासीदति तद्वद्योनिं स्वकीयं स्थानं आसीदन् । न संप्रत्यर्थे । इदानीमरुष आरोचमानोभव ॥ २१ ॥

पवमानः सोमः। अमहीयुः। गायत्री।

स प॑वस्व॒ य आवि॒थेन्द्रं॑ वृ॒त्राय॒ हन्त॑वे ।  
व॒व्रि॒वांसं॑ म॒हीर॒पः ॥ २२॥

सः । प॒व॒स्व॒ । यः । आवि॑थ । इन्द्र॑म् । वृ॒त्राय॑ । हन्त॑वे ।  
व॒व्रि॒ऽवांस॑म् । म॒हीः । अ॒पः ॥

हे सोम यस्त्वं महीर्महतीरपो महान्त्युदकानि वव्रिवांसं निरुन्धानं वृत्राय वृत्रं हन्तवे हन्तुं इन्द्रमाविथ रक्ष । सत्वं पवस्व धारया क्षर । सोमं पीत्वा मत्तः सन्निन्द्रो महान्त्युदकानि निरुं- धानं वृत्रं जघानेत्यर्थः ॥ २२ ॥

पवमानः सोमः। अमहीयुः। गायत्री।

सु॒वीरा॑सो व॒यं धना॒ जये॑म सोम मीढ्वः ।  
पु॒ना॒नो व॑र्ध नो॒ गिरः॑ ॥ २३॥

सु॒ऽवीरा॑सः । व॒यम् । धना॑ । जये॑म । सो॒म॒ । मी॒ढ्वः॒ ।  
पु॒ना॒नः । व॒र्ध॒ । नः॒ । गिरः॑ ॥

हे मीढ्वः सेक्तः सोम पुनानः पूयमानस्त्वं सुवीरासः सुवीराः कल्याणपुत्राः वयममहीयव आङ्गिरसाः धना शत्रूणां धनानि जयेम शत्रून् जित्वा तदीयानि धनानि स्वीकुर्यामेत्यर्थः । नो- स्माकं गिरः स्तुतिरूपावाचश्च वर्ध वर्धय ॥ २३ ॥

पवमानः सोमः। अमहीयुः। गायत्री।

त्वोता॑स॒स्तवाव॑सा॒ स्याम॑ व॒न्वन्त॑ आ॒मुरः॑ ।  
सोम॑ व्र॒तेषु॑ जागृहि ॥ २४॥

त्वाऽऊ॑तासः । तव॑ । अव॑सा । स्याम॑ । व॒न्वन्तः॑ । आ॒ऽमुरः॑ ।  
सोम॑ । व्र॒तेषु॑ । जा॒गृ॒हि॒ ॥

हे सोम तव त्वदीयेनावसा रक्षणेन त्वोतासः त्वया रक्षिताः सन्तो वन्वन्तः शत्रून् भजमाना आमुरस्तेषामभिमारकाः स्याम भवेम । व्रतेष्वस्माकं कर्मसु जागृहि प्रबुद्धोभव ॥ २४ ॥

पवमानः सोमः। अमहीयुः। गायत्री।

अ॒प॒घ्नन्प॑वते॒ मृधोऽप॒ सोमो॒ अरा॑व्णः ।  
गच्छ॒न्निन्द्र॑स्य निष्कृ॒तम् ॥ २५॥

अ॒प॒ऽघ्नन् । प॒व॒ते॒ । मृधः॑ । अप॑ । सोमः॑ । अरा॑व्णः ।  
गच्छ॑न् । इन्द्र॑स्य । निः॒ऽकृ॒तम् ॥

सोमोमृधोहिंसकान् शत्रूनपघ्नन् मारयन् अराव्णः शक्तौ सत्यां धनानामदातॄँश्चापघ्नन् इन्द्रस्य निष्कृतं स्थानं गच्छन् प्राप्नुवन् पवते धारया क्षरति ॥ २५ ॥

पवमानः सोमः। अमहीयुः। गायत्री।

म॒हो नो॑ रा॒य आ भ॑र॒ पव॑मान ज॒ही मृधः॑ ।  
रास्वे॑न्दो वी॒रव॒द्यशः॑ ॥ २६॥

म॒हः । नः॒ । रा॒यः । आ । भ॒र॒ । पव॑मान । ज॒हि । मृधः॑ ।  
रास्व॑ । इ॒न्दो॒ इति॑ । वी॒रऽव॑त् । यशः॑ ॥

हे पवमानेन्दो सोम नोस्माकं महोमहान्ति रायोधनान्याभराहर । मृधोहिंसकान् शत्रून् च जहि मारय । वीरवत् पुत्राद्युपेतां यशः कीर्तिंच रास्वास्मभ्यं देहि ॥ २६ ॥

पवमानः सोमः। अमहीयुः। गायत्री।

न त्वा॑ श॒तं च॒न ह्रुतो॒ राधो॒ दित्स॑न्त॒मा मि॑नन् ।  
यत्पु॑ना॒नो म॑ख॒स्यसे॑ ॥ २७॥

न । त्वा॒ । श॒तम् । च॒न । हुतः॑ । राधः॑ । दित्स॑न्तम् । आ । मि॒न॒न् ।  
यत् । पु॒ना॒नः । म॒ख॒स्यसे॑ ॥

हे सोम राधोधनमादित्सन्तमादातुमिच्छन्तं त्वा त्वां शतं चन बहवोपि ह्रुतोहिंसकाः शत्रवोनमिनन्नहिंसन्ति । कदेत्यत्राह यद्यदा पुनानः पूयमानस्त्वं मखस्यसेस्मभ्यं धनन्दातुमि- च्छसि ॥ २७ ॥

पवमानः सोमः। अमहीयुः। गायत्री।

पव॑स्वेन्दो॒ वृषा॑ सु॒तः कृ॒धी नो॑ य॒शसो॒ जने॑ ।  
विश्वा॒ अप॒ द्विषो॑ जहि ॥ २८॥

पव॑स्व । इ॒न्दो॒ इति॑ । वृषा॑ । सु॒तः । कृ॒धि । नः॒ । य॒शसः॑ । जने॑ ।  
विश्वाः॑ । अप॑ । द्विषः॑ । ज॒हि॒ ॥

हे इन्दो सोम सुतोभिषुतो वृषा सेक्ता त्वं पवस्व धारया क्षर । जने जनपदेषु नोस्मान् यशसोयशस्विनः कृधि कुरु । विश्वाः सर्वान् द्विषोद्वेष्टृन् शत्रून् अपजहि मारय च ॥ २८ ॥

पवमानः सोमः। अमहीयुः। गायत्री।

अस्य॑ ते स॒ख्ये व॒यं तवे॑न्दो द्यु॒म्न उ॑त्त॒मे ।  
सा॒स॒ह्याम॑ पृतन्य॒तः ॥ २९॥

अस्य॑ । ते॒ । स॒ख्ये । व॒यम् । तव॑ । इ॒न्दो॒ इति॑ । द्यु॒म्ने । उ॒त्ऽत॒मे ।  
स॒स॒ह्याम॑ । पृ॒त॒न्य॒तः ॥

हे इन्दो सोम अस्यास्मिन् यागे वर्तमानस्य ते तव सख्ये सखित्वे सति वयममहीयव आं- गिरसास्तव त्वदीये उत्तमे श्रेष्ठे द्युम्नेन्ने तृप्तिं प्राप्ताः । तथाचयास्कः—द्युम्नन्द्योतयेर्यशोवान्नंवे- ति । पृतन्यतोयुद्धमिच्छतः शत्रून्ससह्यामाभिभवेम ॥ २९ ॥

पवमानः सोमः। अमहीयुः। गायत्री।

या ते॑ भी॒मान्यायु॑धा ति॒ग्मानि॒ सन्ति॒ धूर्व॑णे ।  
रक्षा॑ समस्य नो नि॒दः ॥ ३०॥

या । ते॒ । भी॒मानि॑ । आयु॑धा । ति॒ग्मानि॑ । सन्ति॑ । धूर्व॑णे ।  
रक्ष॑ । स॒म॒स्य॒ । नः॒ । नि॒दः ॥

हे सोम ते तव या यानि भीमानि शत्रूणां भयङ्कराणि तिग्मानि तीक्ष्णानि आयुधा आयु- धानि धूर्वणे शत्रुवधार्थं सन्ति तैरायुधैः समस्य सर्वस्य शत्रोर्निदोनिन्दाया नोस्मान् रक्ष पालय ॥ ३० ॥एतेअसृग्रमिति त्रिंशदृचं द्वितीयं सूक्तं भार्गवस्य जमदग्नेरार्षं गायत्रं पवमानसोमदेवताकम् । तथाचानुक्रान्तं—एतेअसृग्रंजमदग्निरिति । गतोविनियोगः ।