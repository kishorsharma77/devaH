+++
title = "०१५"

+++


## ०१
पवमानः सोमः। असितः काश्यपो देवलो वा। गायत्री।

ए॒ष धि॒या या॒त्यण्व्या॒ शूरो॒ रथे॑भिरा॒शुभिः॑ ।  
गच्छ॒न्निन्द्र॑स्य निष्कृ॒तम् ॥

ए॒षः । धि॒या । या॒ति॒ । अण्व्या॑ । शूरः॑ । रथे॑भिः । आ॒शुऽभिः॑ ।  
गच्छ॑न् । इन्द्र॑स्य । निः॒ऽकृ॒तम् ॥

एषसोमः शूरोविक्रान्तः अण्व्या अङ्गुल्याभिषुतो धिया कर्मणा याति गच्छति । कं देशं प्रति उच्यते-इन्द्रस्यनिष्कृतं स्थानं दिवं प्रति रथेभीर- थैराशुभिः शीघ्रगामिभिः गच्छन् इन्द्रेण रथेवस्थाप्य स्वस्थाननयनाय अङ्गुल्याभिषूयमाणःसन् होमद्वाराग्निनिष्पीडनद्वारा पात्रं वा गच्छतीत्यर्थः ॥ १ ॥

## ०२
पवमानः सोमः। असितः काश्यपो देवलो वा। गायत्री।

ए॒ष पु॒रू धि॑यायते बृह॒ते दे॒वता॑तये ।  
यत्रा॒मृता॑स॒ आस॑ते ॥

ए॒षः । पु॒रु । धि॒या॒ऽय॒ते॒ । बृ॒ह॒ते । दे॒वऽता॑तये ।  
यत्र॑ । अ॒मृता॑सः । आस॑ते ॥

एषः सोमः पुरु बहुलं धियायते धियं कर्मेच्छति धीशब्दात् यकारोपजनः । यद्वा द्वितीयार्थेतृतीया छान्दसश्चालुक् । कस्मै बृहते महते देवतातये यज्ञाय यत्रयस्मिन्यज्ञे अमृतासः अमृतादेवा आसते वसन्ति तदर्थं ॥ २ ॥

## ०३
पवमानः सोमः। असितः काश्यपो देवलो वा। गायत्री।

ए॒ष हि॒तो वि नी॑यते॒ऽन्तः शु॒भ्राव॑ता प॒था ।  
यदी॑ तु॒ञ्जन्ति॒ भूर्ण॑यः ॥

ए॒षः । हि॒तः । वि । नी॒य॒ते॒ । अ॒न्तरिति॑ । शु॒भ्रऽव॑ता । प॒था ।  
यदि॑ । तु॒ञ्जन्ति॑ । भूर्ण॑यः ॥

एष सोमो हितो निहितो हविर्धाने विनीयते तस्मात् स्थानात् आहवनीयंप्रति अन्तः तयोर्मध्यदेशे शुभ्रावता शोभावता पथा मार्गेण यदि यदा तुंजन्ति प्रयच्छन्ति देवेभ्यो भूर्णयो भरणशीलाअध्वर्य्वादयः । तदा विनीयत इतिसमन्वयः ॥ ३ ॥

## ०४
पवमानः सोमः। असितः काश्यपो देवलो वा। गायत्री।

ए॒ष शृङ्गा॑णि॒ दोधु॑व॒च्छिशी॑ते यू॒थ्यो॒३॒॑ वृषा॑ ।  
नृ॒म्णा दधा॑न॒ ओज॑सा ॥

ए॒षः । शृङ्गा॑णि । दोधु॑वत् । शिशी॑ते । यू॒थ्यः॑ । वृषा॑ ।  
नृ॒म्णा । दधा॑नः । ओज॑सा ॥

एषसोमः शृङ्गाणि शृङ्गवदुन्नतान् अंशून् अभिषवकाले दोधुवत् धूनोति यूथ्यो यूथार्होयूथपति र्वृषा वृषभोयथा शिशीते तीक्ष्णे शृङ्गे धूनोति तद्वत् । कीदृशएषः ओजसा बलेन नृम्णा नृम्णानि धनानि दधानोस्मदर्थं धारयन् ॥ ४ ॥

## ०५
पवमानः सोमः। असितः काश्यपो देवलो वा। गायत्री।

ए॒ष रु॒क्मिभि॑रीयते वा॒जी शु॒भ्रेभि॑रं॒शुभिः॑ ।  
पतिः॒ सिन्धू॑नां॒ भव॑न् ॥

ए॒षः । रु॒क्मिऽभिः॑ । ई॒य॒ते॒ । वा॒जी । शु॒भ्रेभिः॑ । अं॒शुऽभिः॑ ।  
पतिः॑ । सिन्धू॑नाम् । भव॑न् ॥

एषसोमो रुक्मिभिः अध्वर्य्वादिभिः सह ईयते गच्छति । कीदृशएषः वाजी वेजनवान् शुभ्रेभिः शुभ्रैः दीप्तैः अंशुभिर्विशिष्टः अथवा रुक्मिभिरित्ये- तदप्यंशुविशेषणम् । सिधूनां स्यन्दमानानां रसानां पतिर्भवन् य ईयतइति ॥ ५ ॥

## ०६
पवमानः सोमः। असितः काश्यपो देवलो वा। गायत्री।

ए॒ष वसू॑नि पिब्द॒ना परु॑षा ययि॒वा{4} अति॑ ।  
अव॒ शादे॑षु गच्छति ॥

ए॒षः । वसू॑नि । पि॒ब्द॒ना । परु॑षा । य॒यि॒ऽवान् । अति॑ ।  
अव॑ । शादे॑षु । ग॒च्छ॒ति॒ ॥

एषसोमो वसून्याच्छादकानि पिब्दना पीडितानि रक्षांसि परुषा पर्वणा अति अतिक्रम्य ययिवान् गच्छन् शादेषु शातनीयेषु रक्षःसु अवगच्छति ॥ ६ ॥

## ०७
पवमानः सोमः। असितः काश्यपो देवलो वा। गायत्री।

ए॒तं मृ॑जन्ति॒ मर्ज्य॒मुप॒ द्रोणे॑ष्वा॒यवः॑ ।  
प्र॒च॒क्रा॒णं म॒हीरिषः॑ ॥

ए॒तम् । मृ॒ज॒न्ति॒ । मर्ज्य॑म् । उप॑ । द्रोणे॑षु । आ॒यवः॑ ।  
प्र॒ऽच॒क्रा॒णम् । म॒हीः । इषः॑ ॥

आयवोमनुष्या ऋत्विजः एतं सोमं मर्ज्यं मार्जनीयं उपमृजन्ति निष्पीडयन्तीत्यर्थः । कुत्र द्रोणेषु द्रोणकलशेषु । कीदृशं महीरिषः महान्त्यन्नानि प्रचक्राणं कुर्वाणं प्रभूतरसस्राविणमित्यर्थः ॥ ७ ॥

## ०८
पवमानः सोमः। असितः काश्यपो देवलो वा। गायत्री।

ए॒तमु॒ त्यं दश॒ क्षिपो॑ मृ॒जन्ति॑ स॒प्त धी॒तयः॑ ।  
स्वा॒यु॒धं म॒दिन्त॑मम् ॥

ए॒तम् । ऊं॒ इति॑ । त्यम् । दश॑ । क्षिपः॑ । मृ॒जन्ति॑ । स॒प्त । धी॒तयः॑ ।  
सु॒ऽआ॒यु॒धम् । म॒दिन्ऽत॑मम् ॥

त्यं तं एतमु एतमेव सोमं दशक्षिपो दशाङ्गुलयो मृजन्ति परिचरन्ति । सप्तधीतयः सप्तर्त्विजश्च ऋत्विजोगुलिभिर्मृजन्तीत्यर्थः । कीदृशमेतं स्वायुधं शोभनमायुधं मदिन्तमं मादयितृतमं रक्षोहननसामर्थ्यप्रदर्शनाय स्वायुधशब्दश्रवणम् ॥ ८ ॥प्रतेसोतारइत्यष्टर्चं षोडशं सूक्तं ऋष्याद्याः पूर्ववत् । प्रतेइत्यनुक्रान्तम् । गतोविनियोगः ।