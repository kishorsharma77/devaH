+++
title = "०२३"

+++


## ०१
पवमानः सोमः। असितः काश्यपो देवलो वा। गायत्री।

सोमा॑ असृग्रमा॒शवो॒ मधो॒र्मद॑स्य॒ धार॑या ।  
अ॒भि विश्वा॑नि॒ काव्या॑ ॥

सोमाः॑ । अ॒सृ॒ग्र॒म् । आ॒शवः॑ । मधोः॑ । मद॑स्य । धार॑या ।  
अ॒भि । विश्वा॑नि । काव्या॑ ॥

आशवः शीघ्राः सोमाः असृग्रं असृग्रन् सृज्यन्ते मधोर्मधुरस्य मदस्य मदकरस्य धारया असृग्रमितिसंबन्धः । किंप्रति उच्यते-अभिलक्षीकृत्य विश्वानि सर्वाणि काव्या काव्यानि स्तोत्राणि प्रतिस्तोत्रसमयइत्यर्थः ॥ १ ॥

## ०२
पवमानः सोमः। असितः काश्यपो देवलो वा। गायत्री।

अनु॑ प्र॒त्नास॑ आ॒यवः॑ प॒दं नवी॑यो अक्रमुः ।  
रु॒चे ज॑नन्त॒ सूर्य॑म् ॥

अनु॑ । प्र॒त्नासः॑ । आ॒यवः॑ । प॒दम् । नवी॑यः । अ॒क्र॒मुः॒ ।  
रु॒चे । ज॒न॒न्त॒ । सूर्य॑म् ॥

प्रत्नासः पुराणाः केचिदाशवः शीघ्रगमनाः अश्वाः नवीयो नवतरं पदमन्वक्रमः अनुक्रमन्ते । रूपकव्याहारेण सोमाःस्तूयन्ते रुचे दीप्त्यै सूर्यं जनन्त कुर्वन्ति दीप्तं कुर्वन्तीत्यर्थः । सोमाप्यायनेनहि चन्द्रोरोचते ॥ २ ॥

## ०३
पवमानः सोमः। असितः काश्यपो देवलो वा। गायत्री।

आ प॑वमान नो भरा॒र्यो अदा॑शुषो॒ गय॑म् ।  
कृ॒धि प्र॒जाव॑ती॒रिषः॑ ॥

आ । प॒व॒मा॒न॒ । नः॒ । भ॒र॒ । अ॒र्यः । अदा॑शुषः । गय॑म् ।  
कृ॒धि । प्र॒जाऽव॑तीः । इषः॑ ॥

हे पवमान सोम त्वं नोस्मभ्यं अर्यः अरेः अदाशुषः अप्रयच्छतो गयं गृहं गृहोपलक्षितं धनं आभर आहर । तथास्मभ्यं प्रजावतीरिषश्च कृधि कुरु ॥ ३ ॥

## ०४
पवमानः सोमः। असितः काश्यपो देवलो वा। गायत्री।

अ॒भि सोमा॑स आ॒यवः॒ पव॑न्ते॒ मद्यं॒ मद॑म् ।  
अ॒भि कोशं॑ मधु॒श्चुत॑म् ॥

अ॒भि । सोमा॑सः । आ॒यवः॑ । पव॑न्ते । मद्य॑म् । मद॑म् ।  
अ॒भि । कोश॑म् । म॒धु॒ऽश्चुत॑म् ॥

आयवोगन्तारः सोमासः सोमाः मद्यं मदकरं मदं रसं अभिपवन्ते क्षरन्ति । तथा मधुश्चुतं मधुस्राविणं कोशम् । रसाधारेण कोशशब्देन तत्रामिश्रितो रसोलक्ष्यते । तं अभिपचन्त इतिशेषः ॥ ४ ॥

## ०५
पवमानः सोमः। असितः काश्यपो देवलो वा। गायत्री।

सोमो॑ अर्षति धर्ण॒सिर्दधा॑न इन्द्रि॒यं रस॑म् ।  
सु॒वीरो॑ अभिशस्ति॒पाः ॥

सोमः॑ । अ॒र्ष॒ति॒ । ध॒र्ण॒सिः । दधा॑नः । इ॒न्द्रि॒यम् । रस॑म् ।  
सु॒ऽवीरः॑ । अ॒भि॒श॒स्ति॒ऽपाः ॥

सोमोअर्षति गच्छति । कीदृशः सः धर्णसिः धारकः जगतां तथा इन्द्रियं इन्द्रियवर्धकं रसं दधानोधारयन् सुवीरः सुवीर्यः अभिशस्तिपाः अभिरास्तेः पाता अभितोहिंसा ततोरक्षकइत्यर्थः । सोमपानं ब्नह्महत्यादिनिन्दामनुमार्ष्टीति प्रसिद्धं ॥ ५ ॥

## ०६
पवमानः सोमः। असितः काश्यपो देवलो वा। गायत्री।

इन्द्रा॑य सोम पवसे दे॒वेभ्यः॑ सध॒माद्यः॑ ।  
इन्दो॒ वाजं॑ सिषाससि ॥

इन्द्रा॑य । सो॒म॒ । प॒व॒से॒ । दे॒वेभ्यः॑ । स॒ध॒ऽमाद्यः॑ ।  
इन्दो॒ इति॑ । वाज॑म् । सि॒सा॒स॒सि॒ ॥

हे सोम सधमाद्यः सधमादोयज्ञः तदर्हस्त्वं इन्द्राय देवेभ्यश्चान्येभ्यः पवसे क्षरसे । हे तादृशेन्दो सोम अस्मभ्यं वाजमन्नं सिषाससि दातुमिच्छसि ॥ ६ ॥

## ०७
पवमानः सोमः। असितः काश्यपो देवलो वा। गायत्री।

अ॒स्य पी॒त्वा मदा॑ना॒मिन्द्रो॑ वृ॒त्राण्य॑प्र॒ति ।  
ज॒घान॑ ज॒घन॑च्च॒ नु ॥

अ॒स्य । पी॒त्वा । मदा॑नाम् । इन्द्रः॑ । वृ॒त्राणि॑ । अ॒प्र॒ति ।  
ज॒घान॑ । ज॒घन॑त् । च॒ । नु ॥

मदानां मदकराणां मध्ये अतिशयेन मदकरं अस्य अमुं सोमं पीत्वा वृत्राणि शत्रून् प्रतिगतः सन् इन्द्रोजघान हतवान् नु क्षिप्रं जघनच्च हन्तुंचेदा- नीमिति ॥ ७ ॥