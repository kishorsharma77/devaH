+++
title = "०२२"

+++


पवमानः सोमः। असितः काश्यपो देवलो वा। गायत्री।

ए॒ते सोमा॑स आ॒शवो॒ रथा॑ इव॒ प्र वा॒जिनः॑ ।  
सर्गाः॑ सृ॒ष्टा अ॑हेषत ॥ ०१॥

ए॒ते । सोमा॑सः । आ॒शवः॑ । रथाः॑ऽइव । प्र । वा॒जिनः॑ ।  
सर्गाः॑ । सृ॒ष्टाः । अ॒हे॒ष॒त॒ ॥

एते पूयमानाः सोमासः सोमाः सृष्टाः अध्वर्युणा आशवो दशापवित्रादधोगमने शीघ्राः प्राहेषत प्रहेषन्ते । शीघ्रगमने दृष्टान्तद्वयं-आजौ सृष्टाः शीघ्रा रथाइव तथा उक्तलक्षणसर्गा वाजिनइव वेजनवन्तोश्वाइव ॥ १ ॥

पवमानः सोमः। असितः काश्यपो देवलो वा। गायत्री।

ए॒ते वाता॑ इवो॒रवः॑ प॒र्जन्य॑स्येव वृ॒ष्टयः॑ ।  
अ॒ग्नेरि॑व भ्र॒मा वृथा॑ ॥ ०२॥

ए॒ते । वाताः॑ऽइव । उ॒रवः॑ । प॒र्जन्य॑स्यऽइव । वृ॒ष्टयः॑ ।  
अ॒ग्नेःऽइ॑व । भ्र॒माः । वृथा॑ ॥

एतेसोमा उरवो महान्तो वाताइव वायवइव वृथा अनायासेन व्यानशुरित्युत्तरत्र संबन्धनीयम् । अथवाध्याहारेण निःसरन्तीति योज्यम् । तथा पर्जन्यस्य वृष्टयइव वर्षा यथा त थैव । किंच अग्नेरिव भ्रमाः भ्रमणाः ज्वालासंचाराइव ॥ २ ॥

पवमानः सोमः। असितः काश्यपो देवलो वा। गायत्री।

ए॒ते पू॒ता वि॑प॒श्चितः॒ सोमा॑सो॒ दध्या॑शिरः ।  
वि॒पा व्या॑नशु॒र्धियः॑ ॥ ०३॥

ए॒ते । पू॒ताः । वि॒पः॒ऽचितः॑ । सोमा॑सः । दधि॑ऽआशिरः ।  
वि॒पा । वि । आ॒न॒शुः॒ । धियः॑ ॥

एते सोमासः सोमाः पूताः शुद्धाः विपश्चितः प्राज्ञाः दध्याशिरोदध्याश्रयणाः विपा प्रज्ञानेन धियोस्मदीयानि कर्माणि व्यानशुः व्याप्नुवन्ति ॥ ३ ॥

पवमानः सोमः। असितः काश्यपो देवलो वा। गायत्री।

ए॒ते मृ॒ष्टा अम॑र्त्याः ससृ॒वांसो॒ न श॑श्रमुः ।  
इय॑क्षन्तः प॒थो रजः॑ ॥ ०४॥

ए॒ते । मृ॒ष्टाः । अम॑र्त्याः । स॒सृ॒ऽवांसः॑ । न । श॒श्र॒मुः॒ ।  
इय॑क्षन्तः । प॒थः । रजः॑ ॥

एते सोमाः मृष्टाः दशापवित्रेण शोधिताः अमर्त्या अमरणधर्माणः ससृवांसो हविर्धानात्सरन्तः पथोमार्गान् रजोलोकांश्च इयक्षन्तो गन्तुमिच्छन्तो न शश्रमुः न शाम्यन्ति ॥ ४ ॥

पवमानः सोमः। असितः काश्यपो देवलो वा। गायत्री।

ए॒ते पृ॒ष्ठानि॒ रोद॑सोर्विप्र॒यन्तो॒ व्या॑नशुः ।  
उ॒तेदमु॑त्त॒मं रजः॑ ॥ ०५॥

ए॒ते । पृ॒ष्ठानि॑ । रोद॑सोः । वि॒ऽप्र॒यन्तः॑ । वि । आ॒न॒शुः॒ ।  
उ॒त । इ॒दम् । उ॒त्ऽत॒मम् । रजः॑ ॥

एते सोमाः रोदसोर्द्यावापृथिव्योः पृष्ठानि विप्रयन्तो विविधं गच्छन्तो व्यानशुः व्याप्नुवन्ति । उतापिच इदमुत्तमं रजोद्युलोकं व्यानशुः आहुति- द्वारेणेतिभावः । रोदसोरित्यत्रान्तरिक्षोभिप्रेतः ॥ ५ ॥

पवमानः सोमः। असितः काश्यपो देवलो वा। गायत्री।

तन्तुं॑ तन्वा॒नमु॑त्त॒ममनु॑ प्र॒वत॑ आशत ।  
उ॒तेदमु॑त्त॒माय्य॑म् ॥ ०६॥

तन्तु॑म् । त॒न्वा॒नम् । उ॒त्ऽत॒मम् । अनु॑ । प्र॒ऽवतः॑ । आ॒श॒त॒ ।  
उ॒त । इ॒दम् । उ॒त्त॒माय्य॑म् ॥

तन्तुं यज्ञं तन्वानं उत्तमं उत्कृष्टं सोमं अन्वाशत । उतापिच इदं कर्म अनेन सोमेन उत्तमाय्यं उत्तमीकृतं अथवा तन्तुं तन्वानं सोमं प्रवतः अधःस्थि- ताः सर्वाअन्वाशत । उतेदमुत्तमाय्यं रजोद्युलोकइत्यर्थः सोप्यन्वश्नुते पृथिव्याचान्तरिक्षेण चोत्तमीकृतमुत्तमाय्यम् ॥ ६ ॥

पवमानः सोमः। असितः काश्यपो देवलो वा। गायत्री।

त्वं सो॑म प॒णिभ्य॒ आ वसु॒ गव्या॑नि धारयः ।  
त॒तं तन्तु॑मचिक्रदः ॥ ०७॥

त्वम् । सो॒म॒ । प॒णिऽभ्यः॑ । आ । वसु॑ । गव्या॑नि । धा॒र॒यः॒ ।  
त॒तम् । तन्तु॑म् । अ॒चि॒क्र॒दः॒ ॥

हे सोम वं पणिभ्योसुरेभ्योलुब्धकेभ्योवा सकाशात् गव्यानि गोर्हितानि वसु वसूनि गोयूथानि वसूनि चेतिवा आहृत्य धारयोधारयसि । तथा तन्तुं यज्ञं प्रति ततं विस्तृतं यथाभवति तथा अचिक्रदः शब्दमकार्षीः ॥ ७ ॥सोमाअसग्रमिति सप्तर्चं त्रयोविंशं सूक्तम् । ऋष्याद्याः पुर्ववत् । सोमाअसृग्रमित्यनुक्रान्तम् । गतोविनियोगः ।