+++
title = "०४५"

+++


पवमानः सोमः। अयास्यः। गायत्री।

स प॑वस्व॒ मदा॑य॒ कं नृ॒चक्षा॑ दे॒ववी॑तये ।  
इन्द॒विन्द्रा॑य पी॒तये॑ ॥ ०१॥

सः । प॒व॒स्व॒ । मदा॑य । कम् । नृ॒ऽचक्षाः॑ । दे॒वऽवी॑तये ।  
इन्दो॒ इति॑ । इन्द्रा॑य । पी॒तये॑ ॥

हे इन्द्रो सोम नृचक्षाः नॄणां नेतॄणां द्रष्टः सत्वं देववीतये यज्ञायेन्द्रायेन्द्रस्य पीतये पानाय च मदाय मदार्थं च कं सुखं यथा भवति तथा पवस्व क्षर ॥ १ ॥

पवमानः सोमः। अयास्यः। गायत्री।

स नो॑ अर्षा॒भि दू॒त्यं१॒॑ त्वमिन्द्रा॑य तोशसे ।  
दे॒वान्त्सखि॑भ्य॒ आ वर॑म् ॥ ०२॥

सः । नः॒ । अ॒र्ष॒ । अ॒भि । दू॒त्य॑म् । त्वम् । इन्द्रा॑य । तो॒श॒से॒ ।  
दे॒वान् । सखि॑ऽभ्यः । आ । वर॑म् ॥

हे सोम त्वं नोस्माकं दूत्यं दूतस्यकर्मार्षाभिगच्छ । अपिच यस्त्वमिन्द्रायेन्द्रायेन्द्रार्थं तोशसे पीयसे सत्वं शाकिभ्यः प्रियभ्योस्मभ्यं वरं श्रेष्ठं धनं देवानापवस्वेत्यर्थः ॥ २ ॥

पवमानः सोमः। अयास्यः। गायत्री।

उ॒त त्वाम॑रु॒णं व॒यं गोभि॑रञ्ज्मो॒ मदा॑य॒ कम् ।  
वि नो॑ रा॒ये दुरो॑ वृधि ॥ ०३॥

उ॒त । त्वाम् । अ॒रु॒णम् । व॒यम् । गोभिः॑ । अ॒ञ्ज्मः॒ । मदा॑य । कम् ।  
वि । नः॒ । रा॒ये । दुरः॑ । वृ॒धि॒ ॥

उतापिच हे सोम यमरुणमरुणवर्णं त्वां मदाय मदार्थं वयमाङ्गिरसायास्याः गोभिः गोविकारैः पयोभिः रंज्मोवासयामः संस्कुर्मः । कमिति पूरणम् । सत्वं नोस्माकं राये धनाय दुरोद्वाराणि विवृधि विवृतानि कुरु ॥ ३ ॥

पवमानः सोमः। अयास्यः। गायत्री।

अत्यू॑ प॒वित्र॑मक्रमीद्वा॒जी धुरं॒ न याम॑नि ।  
इन्दु॑र्दे॒वेषु॑ पत्यते ॥ ०४॥

अति॑ । ऊं॒ इति॑ । प॒वित्र॑म् । अ॒क्र॒मी॒त् । वा॒जी । धुर॑म् । न । याम॑नि ।  
इन्दुः॑ । दे॒वेषु॑ । प॒त्य॒ते॒ ॥

इन्दुः सोमोवाज्यश्वोयामनि गमने धुरं न रथस्य धुरं यथा तथा पवित्रमत्यक्रमीदतिग च्छति । देवेषु देवानां मध्ये पत्यते गच्छति च ॥ ४ ॥

पवमानः सोमः। अयास्यः। गायत्री।

समी॒ सखा॑यो अस्वर॒न्वने॒ क्रीळ॑न्त॒मत्य॑विम् ।  
इन्दुं॑ ना॒वा अ॑नूषत ॥ ०५॥

सम् । ई॒मिति॑ । सखा॑यः । अ॒स्व॒र॒न् । वने॑ । क्रीळ॑न्तम् । अति॑ऽअविम् ।  
इन्दु॑म् । ना॒वाः । अ॒नू॒ष॒त॒ ॥

अत्यविमतिक्रान्तं दशापवित्रं वने उदके क्रीळन्तं सङ्क्रीडमानमीमेनमिन्दुं सोमं सखायः प्रियस्तोतारः समस्वरन् संस्तुवन्ति । नावाः वाचोप्यनूषतास्तुवन् । नौ अक्षरमिति वाङ् नामसु पाठात् ॥ ५ ॥

पवमानः सोमः। अयास्यः। गायत्री।

तया॑ पवस्व॒ धार॑या॒ यया॑ पी॒तो वि॒चक्ष॑से ।  
इन्दो॑ स्तो॒त्रे सु॒वीर्य॑म् ॥ ०६॥

तया॑ । प॒व॒स्व॒ । धार॑या । यया॑ । पी॒तः । वि॒ऽचक्ष॑से ।  
इन्दो॒ इति॑ । स्तो॒त्रे । सु॒ऽवीर्य॑म् ॥

हे इन्दो त्वं यया धारया पीतः सन् विचक्षसे विचक्षणाय स्तोत्रे स्तोत्राणां कर्त्रे पुरुषाय सुवीर्यं शोभनवीर्यं प्रयच्छसीतिशेषः । तया धारया पवस्व क्षर ॥ ६ ॥असृग्रन्निति षळृचं द्वविंशं सूक्तं ऋष्याद्याः पूर्ववत् । असृग्रन्नित्यनुक्रान्तम् । गतोविनियगः ।