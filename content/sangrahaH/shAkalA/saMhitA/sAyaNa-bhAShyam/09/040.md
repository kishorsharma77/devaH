+++
title = "०४०"

+++


पवमानः सोमः। बृहन्मतिः। गायत्री।

पु॒ना॒नो अ॑क्रमीद॒भि विश्वा॒ मृधो॒ विच॑र्षणिः ।  
शु॒म्भन्ति॒ विप्रं॑ धी॒तिभिः॑ ॥ ०१॥

पु॒ना॒नः । अ॒क्र॒मी॒त् । अ॒भि । विश्वाः॑ । मृधः॑ । विऽच॑र्षणिः ।  
शु॒म्भन्ति॑ । विप्र॑म् । धी॒तिऽभिः॑ ॥

पुनानः पूयमानो विचर्षणिः द्रष्टा सोमः विश्वा सर्वान्मृधोहिंसकान् शत्रूनभ्यक्रमीत् अतिक्रान्तवान् तं विप्रं मेधाविनं धीतिभिः कर्मभिरभिष- वादिभिः स्तुतिभिर्वा शुंभन्ति दीपयन्त्यलङ्कुर्वन्ति ॥ १ ॥

पवमानः सोमः। बृहन्मतिः। गायत्री।

आ योनि॑मरु॒णो रु॑ह॒द्गम॒दिन्द्रं॒ वृषा॑ सु॒तः ।  
ध्रु॒वे सद॑सि सीदति ॥ ०२॥

आ । योनि॑म् । अ॒रु॒णः । रु॒ह॒त् । गम॑त् । इन्द्र॑म् । वृषा॑ । सु॒तः ।  
ध्रु॒वे । सद॑सि । सी॒द॒ति॒ ॥

अयमरुणोरुणवर्णः सोमो योनिं स्थानं द्रोणकलशमारुहदारोहति ततइन्द्रं गमद्गच्छति । कुतः सन्नयं वृषावर्षकः फलानां सुतोभिषुतः सन् गत्वा ध्रुवेसदसि स्थिरेस्थाने द्युलोकाख्ये सीदति निवसति ॥ २ ॥

पवमानः सोमः। बृहन्मतिः। गायत्री।

नू नो॑ र॒यिं म॒हामि॑न्दो॒ऽस्मभ्यं॑ सोम वि॒श्वतः॑ ।  
आ प॑वस्व सह॒स्रिण॑म् ॥ ०३॥

नु । नः॒ । र॒यिम् । म॒हाम् । इ॒न्दो॒ इति॑ । अ॒स्मभ्य॑म् । सो॒म॒ । वि॒श्वतः॑ ।  
आ । प॒व॒स्व॒ । स॒ह॒स्रिण॑म् ॥

हे सोमाभिषुतस्त्वं हे इन्दो नोस्मभ्यं नु क्षिप्रं महां महान्तं सहस्रिणं असङ्ख्यातं रयिं धनं विश्वतः आपवस्व सर्वतः परिस्रव ॥ ३ ॥

पवमानः सोमः। बृहन्मतिः। गायत्री।

विश्वा॑ सोम पवमान द्यु॒म्नानी॑न्द॒वा भ॑र ।  
वि॒दाः स॑ह॒स्रिणी॒रिषः॑ ॥ ०४॥

विश्वा॑ । सो॒म॒ । प॒व॒मा॒न॒ । द्यु॒म्नानि॑ । इ॒न्दो॒ इति॑ । आ । भ॒र॒ ।  
वि॒दाः । स॒ह॒स्रिणीः॑ । इषः॑ ॥

हे सोम पवमान पूयमान इन्दो दीप्त त्वं विश्वा सर्वाणि बहुविधानि द्युम्नानि द्रविणानि आभराहर । विदाः लंभयच सहस्रिणीः सहस्रसङ्ख्याकानि इषोन्नानि ॥ ४ ॥

पवमानः सोमः। बृहन्मतिः। गायत्री।

स नः॑ पुना॒न आ भ॑र र॒यिं स्तो॒त्रे सु॒वीर्य॑म् ।  
ज॒रि॒तुर्व॑र्धया॒ गिरः॑ ॥ ०५॥

सः । नः॒ । पु॒ना॒नः । आ । भ॒र॒ । र॒यिम् । स्तो॒त्रे । सु॒ऽवीर्य॑म् ।  
ज॒रि॒तुः । व॒र्ध॒य॒ । गिरः॑ ॥

हे सोम सत्वं नोस्मभ्यं स्तोत्रे स्तोतृभ्यः पुनानः पूयमानोभिषूयमाणः आ भराहर । किं रयिं धनम् । कीदृशं सुवीर्यं सुपुत्रम् । किंच जरितुः स्तोतुर्गिरः स्तुतीः वर्धय ॥ ५ ॥

पवमानः सोमः। बृहन्मतिः। गायत्री।

पु॒ना॒न इ॑न्द॒वा भ॑र॒ सोम॑ द्वि॒बर्ह॑सं र॒यिम् ।  
वृष॑न्निन्दो न उ॒क्थ्य॑म् ॥ ०६॥

पु॒ना॒नः । इ॒न्दो॒ इति॑ । आ । भ॒र॒ । सोम॑ । द्वि॒ऽबर्ह॑सम् । र॒यिम् ।  
वृष॑न् । इ॒न्दो॒ इति॑ । नः॒ । उ॒क्थ्य॑म् ॥

हे इन्दो सोम पुनानः पूयमानस्त्वं आभराहर । किं रयिं धनम् । कीदृशं धनं द्विबर्हसं सन्धयोर्द्युपृथिव्याख्ययोः स्थानयोः परिवृढम् । तदेवाह हे इन्दो वृषन् वर्षक नोस्मभ्यं उक्थ्यं स्तुत्यं धनमाभर ॥ ६ ॥प्रयोगावइति षळृचं सप्तदशं सूक्तं काण्वस्य मेध्यातिथेरार्षं गायत्रं पवमानसोमदेवताकं तथाचानुक्रान्तं-प्रयेगावोमेध्यातिथिरिति । गतोविनियोगः ।