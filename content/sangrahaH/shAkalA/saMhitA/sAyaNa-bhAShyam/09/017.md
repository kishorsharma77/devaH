+++
title = "०१७"

+++


पवमानः सोमः। असितः काश्यपो देवलो वा। गायत्री।

प्र नि॒म्नेने॑व॒ सिन्ध॑वो॒ घ्नन्तो॑ वृ॒त्राणि॒ भूर्ण॑यः ।  
सोमा॑ असृग्रमा॒शवः॑ ॥ ०१॥

प्र । नि॒म्नेन॑ऽइव । सिन्ध॑वः । घ्नन्तः॑ । वृ॒त्राणि॑ । भूर्ण॑यः ।  
सोमाः॑ । अ॒सृ॒ग्र॒म् । आ॒शवः॑ ॥

निम्रेन प्रवणेन सिन्ध्वो नद्यइव तथा वृत्राणि शत्रून् घ्र्न्तो भूर्णयः क्षिप्रगमनाः । आशवोव्याप्ताः सोमाः प्रासृग्रं प्रगच्छन्ति द्रोणकलशं प्रति ॥ १ ॥

पवमानः सोमः। असितः काश्यपो देवलो वा। गायत्री।

अ॒भि सु॑वा॒नास॒ इन्द॑वो वृ॒ष्टयः॑ पृथि॒वीमि॑व ।  
इन्द्रं॒ सोमा॑सो अक्षरन् ॥ ०२॥

अ॒भि । सु॒वा॒नासः॑ । इन्द॑वः । वृ॒ष्टयः॑ । पृ॒थि॒वीम्ऽइ॑व ।  
इन्द्र॑म् । सोमा॑सः । अ॒क्ष॒र॒न् ॥

सुवानासः सुयमानाः इन्दवो द्रवरूपाः सोमासः सोमाः इन्द्रं प्रीणयितुं अभ्यक्षरन् किमिव वृष्टयः पृथिवीमिव ॥ २ ॥

पवमानः सोमः। असितः काश्यपो देवलो वा। गायत्री।

अत्यू॑र्मिर्मत्स॒रो मदः॒ सोमः॑ प॒वित्रे॑ अर्षति ।  
वि॒घ्नन्रक्षां॑सि देव॒युः ॥ ०३॥

अति॑ऽऊर्मिः । म॒त्स॒रः । मदः॑ । सोमः॑ । प॒वित्रे॑ । अ॒र्ष॒ति॒ ।  
वि॒ऽघ्नन् । रक्षां॑सि । दे॒व॒ऽयुः ॥

अन्यूर्मिः अतिक्रान्ता ऊर्मयोयस्मात् सअत्यूर्मिः अतिप्रवृद्धइत्यर्थः । मत्सरो मादनशीलो मदो मदात्मकः सोमः पवित्रे अर्षति गच्छति । किङ्कुर्वन् रक्षांसि विघ्नन् घातयन् देवयुर्देवान् कामयमानः अर्षतीति संबन्धः ॥ ३ ॥

पवमानः सोमः। असितः काश्यपो देवलो वा। गायत्री।

आ क॒लशे॑षु धावति प॒वित्रे॒ परि॑ षिच्यते ।  
उ॒क्थैर्य॒ज्ञेषु॑ वर्धते ॥ ०४॥

आ । क॒लशे॑षु । धा॒व॒ति॒ । प॒वित्रे॑ । परि॑ । सि॒च्य॒ते॒ ।  
उ॒क्थैः । य॒ज्ञेषु॑ । व॒र्ध॒ते॒ ॥

अयं सोमः कलोअशेष्वाधावति तदर्थं पवित्रे परिषच्यते अध्वर्युभिः उक्थैः स्तोत्रैः यज्ञाषु निमित्तेषु वर्धते प्रवृद्धोभवति ॥ ४ ॥

पवमानः सोमः। असितः काश्यपो देवलो वा। गायत्री।

अति॒ त्री सो॑म रोच॒ना रोह॒न्न भ्रा॑जसे॒ दिव॑म् ।  
इ॒ष्णन्त्सूर्यं॒ न चो॑दयः ॥ ०५॥

अति॑ । त्री । सो॒म॒ । रो॒च॒ना । रोह॑न् । न । भ्रा॒ज॒से॒ । दिव॑म् ।  
इ॒ष्णन् । सूर्य॑म् । न । चो॒द॒यः॒ ॥

हे सोम त्वं त्रीरोचना रोचनानि त्रीन् लोकान् अति अतिक्रम्य रोहन् उपरिस्थं दिवन्न द्युलोकंच भ्राजसे प्रकाशयसि । तथा इष्णन् गच्छन् सूर्यन्न सूर्यंच चोदयः चोदयसि प्रेरयसि । नशब्दश्चार्थे ॥ ५ ॥

पवमानः सोमः। असितः काश्यपो देवलो वा। गायत्री।

अ॒भि विप्रा॑ अनूषत मू॒र्धन्य॒ज्ञस्य॑ का॒रवः॑ ।  
दधा॑ना॒श्चक्ष॑सि प्रि॒यम् ॥ ०६॥

अ॒भि । विप्राः॑ । अ॒नू॒ष॒त॒ । मू॒र्धन् । य॒ज्ञस्य॑ । का॒रवः॑ ।  
दधा॑नाः । चक्ष॑सि । प्रि॒यम् ॥

हे सोम त्वां अभ्यनूपत अभिष्टुवन्ति विप्रामेधाविनः स्तोतारः । कुत्र यज्ञस्य मूर्धन् मूर्धनि शिरोवदुत्तमे अभिषवदिवसइत्यर्थः । कीदृशास्ते कारवः कर्तारः परिचर्यायाः यागानुष्ठातारोवा । चक्षसि द्रष्टरि सोमे प्रियन्दधाना अभ्यनूषतेति समन्वयः ॥ ६ ॥

पवमानः सोमः। असितः काश्यपो देवलो वा। गायत्री।

तमु॑ त्वा वा॒जिनं॒ नरो॑ धी॒भिर्विप्रा॑ अव॒स्यवः॑ ।  
मृ॒जन्ति॑ दे॒वता॑तये ॥ ०७॥

तम् । ऊं॒ इति॑ । त्वा॒ । वा॒जिन॑म् । नरः॑ । धी॒भिः । विप्राः॑ । अ॒व॒स्यवः॑ ।  
मृ॒जन्ति॑ । दे॒वऽता॑तये ॥

हे सोम तमु तमेव त्वा त्वां वाजिनमन्नवन्तं गमनवन्तं वा नरोनेतारो विप्रामेधाविनः अध्वर्य्वादयः धीभिः कर्मभिर्मृजन्ति शोधयन्ति देवतातये यज्ञार्थम् । किमिच्छवः अवस्यवः अन्नमिच्छवः ॥ ७ ॥

पवमानः सोमः। असितः काश्यपो देवलो वा। गायत्री।

मधो॒र्धारा॒मनु॑ क्षर ती॒व्रः स॒धस्थ॒मास॑दः ।  
चारु॑रृ॒ताय॑ पी॒तये॑ ॥ ०८॥

मधोः॑ । धारा॑म् । अनु॑ । क्ष॒र॒ । ती॒व्रः । स॒धऽस्थ॑म् । आ । अ॒स॒दः॒ ।  
चारुः॑ । ऋ॒ताय॑ । पी॒तये॑ ॥

हे सोम त्वं मधोर्मधुररसस्य धारामनुक्षर प्रवहन् तीव्रः तीव्ररसः सन् सधस्थं सहस्थानं अभिषवस्थानं पवित्रंवा आसदः आसीद । चारुः चरणशीलःसन् ऋताय यज्ञार्थं पीत ये देवानां पानाय ॥ ८ ॥परिसुवानइति सप्तर्चं अष्टादशं सूक्तम् । ऋष्यद्याः पूर्ववत् । परिसुवानः सप्तेत्यनुक्रान्तम् । गतोविनियोगः