+++
title = "०२८"

+++


पवमानः सोमः। प्रियमेध। गायत्री।

ए॒ष वा॒जी हि॒तो नृभि॑र्विश्व॒विन्मन॑स॒स्पतिः॑ ।  
अव्यो॒ वारं॒ वि धा॑वति ॥ ०१॥

ए॒षः । वा॒जी । हि॒तः । नृऽभिः॑ । वि॒श्व॒ऽवित् । मन॑सः । पतिः॑ ।  
अव्यः॑ । वार॑म् । वि । धा॒व॒ति॒ ॥

एषसोमो वाजी गमनशीलो नृभिः हितः अध्वर्युभिः पात्रेनिहितः विश्ववित् सर्वज्ञः मनसः स्तोत्रस्य पतिः स्वामी । अथवा सोमस्यमनोभिमा- नित्वात् मनसः स्वामित्वम् । चन्द्रमा मनोभूत्वा हृदयं प्राविशदितिश्रुतेः । तादृशोसौ अव्योवारं अवेर्वालं दशापवित्रं विधावति विविधं गच्छति ॥ १ ॥

पवमानः सोमः। प्रियमेध। गायत्री।

ए॒ष प॒वित्रे॑ अक्षर॒त्सोमो॑ दे॒वेभ्यः॑ सु॒तः ।  
विश्वा॒ धामा॑न्यावि॒शन् ॥ ०२॥

ए॒षः । प॒वित्रे॑ । अ॒क्ष॒र॒त् । सोमः॑ । दे॒वेभ्यः॑ । सु॒तः ।  
विश्वा॑ । धामा॑नि । आ॒ऽवि॒शन् ॥

एषसोमो देवेभ्यो देवार्थं सुतोभिषुतःसन् पवित्रेअक्षरत् स्रवति । विश्वा सर्वाणि धामानि देवशरीराणि आविशन् प्रविशन् प्रवेष्टुमित्यर्थः ॥ २ ॥

पवमानः सोमः। प्रियमेध। गायत्री।

ए॒ष दे॒वः शु॑भाय॒तेऽधि॒ योना॒वम॑र्त्यः ।  
वृ॒त्र॒हा दे॑व॒वीत॑मः ॥ ०३॥

ए॒षः । दे॒वः । शु॒भा॒य॒ते॒ । अधि॑ । योनौ॑ । अम॑र्त्यः ।  
वृ॒त्र॒ऽहा । दे॒व॒ऽवीत॑मः ॥

एषसोमोदेवः शुभायते शोभते कुत्र अधियोनौ स्वीये स्थाने । कीदृशएषः अमर्त्यः अमरणधर्मा वृत्रहा शत्रुहन्ता देववीतमो विशेषेण देवानां कामयिता ॥ ३ ॥

पवमानः सोमः। प्रियमेध। गायत्री।

ए॒ष वृषा॒ कनि॑क्रदद्द॒शभि॑र्जा॒मिभि॑र्य॒तः ।  
अ॒भि द्रोणा॑नि धावति ॥ ०४॥

ए॒षः । वृषा॑ । कनि॑क्रदत् । द॒शऽभिः॑ । जा॒मिऽभिः॑ । य॒तः ।  
अ॒भि । द्रोणा॑नि । धा॒व॒ति॒ ॥

एषसोमः वृषा वर्षिता कामानां कनिक्रदत् शब्दङ्कुर्वन् दशभिर्जामिभिरङ्गुलिभिः यतोधृतो द्रोणानि द्रुममयानि पात्राण्यभिधावति अभिगच्छति ॥ ४ ॥

पवमानः सोमः। प्रियमेध। गायत्री।

ए॒ष सूर्य॑मरोचय॒त्पव॑मानो॒ विच॑र्षणिः ।  
विश्वा॒ धामा॑नि विश्व॒वित् ॥ ०५॥

ए॒षः । सूर्य॑म् । अ॒रो॒च॒य॒त् । पव॑मानः । विऽच॑र्षणिः ।  
विश्वा॑ । धामा॑नि । वि॒श्व॒ऽवित् ॥

एषसोमः सूर्यमरोचयत् रोचयति स्वरसेन । पवमानः पूयमानो विचर्षणिः सर्वस्य द्रष्टा विश्ववित् सर्ववित् । नकेवलं सूर्यं किन्तु विश्वा सर्वाणि धामानि तेजःस्थानानि रोचयति ॥ ५ ॥

पवमानः सोमः। प्रियमेध। गायत्री।

ए॒ष शु॒ष्म्यदा॑भ्यः॒ सोमः॑ पुना॒नो अ॑र्षति ।  
दे॒वा॒वीर॑घशंस॒हा ॥ ०६॥

ए॒षः । शु॒ष्मी । अदा॑भ्यः । सोमः॑ । पु॒ना॒नः । अ॒र्ष॒ति॒ ।  
दे॒व॒ऽअ॒वीः । अ॒घ॒शं॒स॒ऽहा ॥

एषसोमः शुष्मी बलवान् अदाभ्यः अदंभनीयः पुनानः पूयमानः अर्षति गच्छति देवावीर्देवानामविता अघशंसहा अघान् शंसतीत्यघशंसास्तेषां हन्ता ॥ ६ ॥प्रास्येति षळृचं पंचमं सूक्तं नृमेधस्याङ्गिरसस्यार्षं गायत्रं पवमानसोमदेवताकम् । अनुक्रम्यतेच-प्रास्यनृमेधइति । गतोविनियोगः ।