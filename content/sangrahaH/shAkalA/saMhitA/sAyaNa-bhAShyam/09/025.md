+++
title = "०२५"

+++


पवमानः सोमः। दृळ्हच्युत आगस्त्यः। गायत्री।

पव॑स्व दक्ष॒साध॑नो दे॒वेभ्यः॑ पी॒तये॑ हरे ।  
म॒रुद्भ्यो॑ वा॒यवे॒ मदः॑ ॥ ०१॥

पव॑स्व । द॒क्ष॒ऽसाध॑नः । दे॒वेभ्यः॑ । पी॒तये॑ । ह॒रे॒ ।  
म॒रुत्ऽभ्यः॑ । वा॒यवे॑ । मदः॑ ॥

हे हरे हरितवर्ण पापहर्तर्वा सोम दक्षसाधनः दक्षोबलं तस्यसाधको मदोमदकरश्च त्वं पवस्व क्षर देवेभ्यः इन्द्रादिभ्यः पीतये पानाय । तथा मरुद्भ्योवायवेच पीतये पवस्व ॥ १ ॥

पवमानः सोमः। दृळ्हच्युत आगस्त्यः। गायत्री।

पव॑मान धि॒या हि॒तो॒३॒॑ऽभि योनिं॒ कनि॑क्रदत् ।  
धर्म॑णा वा॒युमा वि॑श ॥ ०२॥

पव॑मान । धि॒या । हि॒तः । अ॒भि । योनि॑म् । कनि॑क्रदत् ।  
धर्म॑णा । वा॒युम् । आ । वि॒श॒ ॥

हे पवमान सोम धिया कर्मणा अस्मद्व्यापारेण अङ्गुल्यावा हितोधृतःसन् कनिक्रदत् शब्दङ्कुर्वन् योनिं स्थानं ग्रहं वा अभिविशेतिशेषः । तदेवाह धर्मणा कर्मणा वायुं वायुसंबन्धिनं पात्रमित्यर्थः । तदाविश प्रविश ॥ २ ॥

पवमानः सोमः। दृळ्हच्युत आगस्त्यः। गायत्री।

सं दे॒वैः शो॑भते॒ वृषा॑ क॒विर्योना॒वधि॑ प्रि॒यः ।  
वृ॒त्र॒हा दे॑व॒वीत॑मः ॥ ०३॥

सम् । दे॒वैः । शो॒भ॒ते॒ । वृषा॑ । क॒विः । योनौ॑ । अधि॑ । प्रि॒यः ।  
वृ॒त्र॒ऽहा । दे॒व॒ऽवीत॑मः ॥

अयं सोमः संशोभते देवैः सह योनौ स्थाने स्वीये अधिष्ठितः वृषा कामानां वर्षकः कविः क्रान्तप्रज्ञः प्रियः प्रियभूतः सर्वेषाम् । यद्वा प्रीणयिता वृत्रहा वृत्रस्यहन्ता देववीतमः अतिशयेन देवान् कामयमानः एवं महानुभावः सोमः संशोभते ॥ ३ ॥

पवमानः सोमः। दृळ्हच्युत आगस्त्यः। गायत्री।

विश्वा॑ रू॒पाण्या॑वि॒शन्पु॑ना॒नो या॑ति हर्य॒तः ।  
यत्रा॒मृता॑स॒ आस॑ते ॥ ०४॥

विश्वा॑ । रू॒पाणि॑ । आ॒ऽवि॒शन् । पु॒ना॒नः । या॒ति॒ । ह॒र्य॒तः ।  
यत्र॑ । अ॒मृता॑सः । आस॑ते ॥

विश्वा सर्वाणि रूपाणि आविशन् पुनानः पूयमानोहर्यतः कमनीयः हर्यगतिकान्त्योः । ईदृशोयाति गच्छति यत्रामृतासः अमृतादेवा आसते विष्ठन्ति तं देशं याति ॥ ४ ॥

पवमानः सोमः। दृळ्हच्युत आगस्त्यः। गायत्री।

अ॒रु॒षो ज॒नय॒न्गिरः॒ सोमः॑ पवत आयु॒षक् ।  
इन्द्रं॒ गच्छ॑न्क॒विक्र॑तुः ॥ ०५॥

अ॒रु॒षः । ज॒नय॑न् । गिरः॑ । सोमः॑ । प॒व॒ते॒ । आ॒यु॒षक् ।  
इन्द्र॑म् । गच्छ॑न् । क॒विऽक्र॑तुः ॥

अरुष आरोचमानः सोमोगिरः शब्दान् जनयन् पवते क्षरति । किङ्कुर्वन् आनुषक् अनुषक्तमिन्द्रं गच्छन् व्याप्नुवन् कविक्रतुः क्रान्तप्रज्ञः ॥ ५ ॥

पवमानः सोमः। दृळ्हच्युत आगस्त्यः। गायत्री।

आ प॑वस्व मदिन्तम प॒वित्रं॒ धार॑या कवे ।  
अ॒र्कस्य॒ योनि॑मा॒सद॑म् ॥ ०६॥

आ । प॒व॒स्व॒ । म॒दि॒न्ऽत॒म॒ । प॒वित्र॑म् । धार॑या । क॒वे॒ ।  
अ॒र्कस्य॑ । योनि॑म् । आ॒ऽसद॑म् ॥

हे मदिन्तम मादितृतम कवे क्रान्तप्रज्ञ सोम त्वं पवित्रं अतिक्रम्य धारया आपवस्व । किमर्थं अर्कस्यार्चनीयस्येन्द्रस्य योनिं स्थानं आसदं प्राप्तुम् ॥ ६ ॥तममृक्षन्तेति षळृचं द्वितीयंसूक्तं दृह्ळच्युतपुत्रस्य इध्मवाहनाम्नाआर्षं गायत्रं पवमानसोमदेवताकम् । अनुक्रान्तंच-तममृक्षन्तेध्मवाहो दार्ढच्युतइति । गतोविनियोगः ।