+++
title = "०२६"

+++


पवमानः सोमः। इध्मवाहो दार्ढच्युतः। गायत्री।

तम॑मृक्षन्त वा॒जिन॑मु॒पस्थे॒ अदि॑ते॒रधि॑ ।  
विप्रा॑सो॒ अण्व्या॑ धि॒या ॥ ०१॥

तम् । अ॒मृ॒क्ष॒न्त॒ । वा॒जिन॑म् । उ॒पऽस्थे॑ । अदि॑तेः । अधि॑ ।  
विप्रा॑सः । अण्व्या॑ । धि॒या ॥

तं वाजिनमश्वं अश्ववदाशुं व्याप्तमित्यर्थः अदितेः पृथिव्याउपस्थे उत्सङ्गे अधीति सप्तम्यर्थानुवादी । अमृक्षन्त शोधितवन्तः । के विप्रासो मेधाविनोध्वर्य्वादयः । केन साधनेन अण्व्या अङ्गुल्या धिया प्रज्ञया स्तुत्या वा अमृक्षन्त अथवा अण्व्या सूक्ष्मया धिया अङ्गुल्येति विशेष्य- विशेषणभावः ॥ १ ॥

पवमानः सोमः। इध्मवाहो दार्ढच्युतः। गायत्री।

तं गावो॑ अ॒भ्य॑नूषत स॒हस्र॑धार॒मक्षि॑तम् ।  
इन्दुं॑ ध॒र्तार॒मा दि॒वः ॥ ०२॥

तम् । गावः॑ । अ॒भि । अ॒नू॒ष॒त॒ । स॒हस्र॑ऽधारम् । अक्षि॑तम् ।  
इन्दु॑म् । ध॒र्तार॑म् । आ । दि॒वः ॥

तं सोमं गावोगन्त्र्यः स्तुतयः अभ्यनूषत अस्तुवन् । कीदृशं तं सहस्रधारं बहुधारं अक्षितं अक्षिणं इन्दुं दीप्तं दिवोद्युलोकस्य आधर्तारं सर्वतोधारकं सोमाधारत्वात् द्युलोकवासिनां संस्थानस्य ॥ २ ॥

पवमानः सोमः। इध्मवाहो दार्ढच्युतः। गायत्री।

तं वे॒धां मे॒धया॑ह्य॒न्पव॑मान॒मधि॒ द्यवि॑ ।  
ध॒र्ण॒सिं भूरि॑धायसम् ॥ ०३॥

तम् । वे॒धाम् । मे॒धया॑ । अ॒ह्य॒न् । पव॑मानम् । अधि॑ । द्यवि॑ ।  
ध॒र्ण॒सिम् । भूरि॑ऽधायसम् ॥

वेधां विधातारं पवमानं तं मेधया प्रज्ञया अह्यन् प्रहिन्वन्ति कं प्रति अधिद्यवि द्युलोकं प्रति । पुनः कीदृशं धर्णसिं सर्वस्यधारकं भूरिधायसं बहूनां कर्तारं ॥ ३ ॥

पवमानः सोमः। इध्मवाहो दार्ढच्युतः। गायत्री।

तम॑ह्यन्भु॒रिजो॑र्धि॒या सं॒वसा॑नं वि॒वस्व॑तः ।  
पतिं॑ वा॒चो अदा॑भ्यम् ॥ ०४॥

तम् । अ॒ह्य॒न् । भु॒रिजोः॑ । धि॒या । स॒म्ऽवसा॑नम् । वि॒वस्व॑तः ।  
पति॑म् । वा॒चः । अदा॑भ्यम् ॥

तं सोमं विवस्वतः परिचरतः ऋत्विजोभुरिजोर्बाह्वोर्धिया अङ्गुल्या अह्यन् प्राहिन्वन् । कीदृशं तं संवसानं वसन्तं पात्रे । वाचः स्तुतेःपतिं स्वामिनं अदाभ्यं अदंभनीयम् ॥ ४ ॥

पवमानः सोमः। इध्मवाहो दार्ढच्युतः। गायत्री।

तं साना॒वधि॑ जा॒मयो॒ हरिं॑ हिन्व॒न्त्यद्रि॑भिः ।  
ह॒र्य॒तं भूरि॑चक्षसम् ॥ ०५॥

तम् । सानौ॑ । अधि॑ । जा॒मयः॑ । हरि॑म् । हि॒न्व॒न्ति॒ । अद्रि॑ऽभिः ।  
ह॒र्य॒तम् । भूरि॑ऽचक्षसम् ॥

तं सोमं हरिं हरितवर्णं सानावधि समुच्छ्रितेदेशे अधीति सप्तम्यर्थानुवादी जामयोङ्गुलयः हिन्वन्ति प्रेरयन्ति अधिषुण्वन्त्यद्रिभिर्ग्रावभिः । कीदृशं हर्यतं कमनीयं भूरिचक्षसं बहुद्रष्टारं ॥ ५ ॥

पवमानः सोमः। इध्मवाहो दार्ढच्युतः। गायत्री।

तं त्वा॑ हिन्वन्ति वे॒धसः॒ पव॑मान गिरा॒वृध॑म् ।  
इन्द॒विन्द्रा॑य मत्स॒रम् ॥ ०६॥

तम् । त्वा॒ । हि॒न्व॒न्ति॒ । वे॒धसः॑ । पव॑मान । गि॒रा॒ऽवृध॑म् ।  
इन्दो॒ इति॑ । इन्द्रा॑य । म॒त्स॒रम् ॥

हे पवमानसोम उक्तगुणविशिष्टं तं त्ग्वा त्वां हिन्वन्ति प्रेरयन्ति कस्मै इन्द्राय के वेधसोविधातारऋत्विजः । कीदृशं त्वां गिरावृधं स्तुत्या वर्धमानं इन्दुं दीप्तं सरूपं वा मत्सरं मदकरं ॥ ६ ॥एषकविरिति षळृचं तृतीयं सूक्तं नृमेधनाम्नआङ्गिरसस्यार्षं गायत्रं सौम्यम् । एषकविर्नृमेधइत्यनुक्रान्तम् । उक्तोविनियोगः ।