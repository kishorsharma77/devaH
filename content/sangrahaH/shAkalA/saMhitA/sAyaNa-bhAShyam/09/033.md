+++
title = "०३३"

+++


पवमानः सोमः। त्रितः। गायत्री।

प्र सोमा॑सो विप॒श्चितो॒ऽपां न य॑न्त्यू॒र्मयः॑ ।  
वना॑नि महि॒षा इ॑व ॥ ०१॥

प्र । सोमा॑सः । वि॒पः॒ऽचितः॑ । अ॒पाम् । न । य॒न्ति॒ । ऊ॒र्मयः॑ ।  
वना॑नि । म॒हि॒षाःऽइ॑व ॥

विपश्चितोमेधाविनः सोमासः सोमाः प्रनयन्ति प्रगच्छन्ति पात्राणिप्रति । किमिव अपामूर्मयः न । तेयथा सन्ततमुद्भवन्ति तद्वत् । बाहुल्ये- अयं दृष्टान्तः । दर्शतो गमनेदृष्टान्तान्तरमभिधीयते-वनानि महिषाः प्रद्धा मृगाइव । अथवा स्वाश्रयात् प्रपतने प्रथमोदृष्टान्तः द्वितीयस्तु दशापवित्रादधः प्रवेशे ॥ १ ॥

पवमानः सोमः। त्रितः। गायत्री।

अ॒भि द्रोणा॑नि ब॒भ्रवः॑ शु॒क्रा ऋ॒तस्य॒ धार॑या ।  
वाजं॒ गोम॑न्तमक्षरन् ॥ ०२॥

अ॒भि । द्रोणा॑नि । ब॒भ्रवः॑ । शु॒क्राः । ऋ॒तस्य॑ । धार॑या ।  
वाज॑म् । गोऽम॑न्तम् । अ॒क्ष॒र॒न् ॥

अभि क्षरन्तीतिशेषः । उपसर्गश्रुतेरुचितक्रियाध्याहारः । प्रति द्रोणानि द्रोणकलशाम् यद्यपि द्रोणकलशएकएव तथापि तत्प्राधान्यादितरेपिपात्रा द्रोणाइत्युच्यन्ते अथवैकस्मिन्नेव पूजार्थं बहुवचनम् । के बभ्रवो बभ्रुवर्णाः सोमाः शुक्रादीप्ताः । केन प्रकारेण ऋतस्यामृतस्य धारया धाराकारेण । किंच वाजमन्नं गोमन्तं बहुगोयुक्तं अक्षरन् क्षरन्ति अस्माकं अथवैकमेववाक्यं उक्तविधाः सोमाः द्रोणान् प्रत्यक्षरन् धारया किङ्कुर्वन्तो गोमन्तं वाजं प्रयच्छन्तइत्यर्थः ॥ २ ॥

पवमानः सोमः। त्रितः। गायत्री।

सु॒ता इन्द्रा॑य वा॒यवे॒ वरु॑णाय म॒रुद्भ्यः॑ ।  
सोमा॑ अर्षन्ति॒ विष्ण॑वे ॥ ०३॥

सु॒ताः । इन्द्रा॑य । वा॒यवे॑ । वरु॑णाय । म॒रुत्ऽभ्यः॑ ।  
सोमाः॑ । अ॒र्ष॒न्ति॒ । विष्ण॑वे ॥

सुता अभिषुताः सोमाः इन्द्राय इन्द्रार्थं वायवेच वरुणायच मरुद्भ्यश्च विष्णवेच एषामर्थं अर्षन्ति गच्छन्ति ॥ ३ ॥

पवमानः सोमः। त्रितः। गायत्री।

ति॒स्रो वाच॒ उदी॑रते॒ गावो॑ मिमन्ति धे॒नवः॑ ।  
हरि॑रेति॒ कनि॑क्रदत् ॥ ०४॥

ति॒स्रः । वाचः॑ । उत् । ई॒र॒ते॒ । गावः॑ । मि॒म॒न्ति॒ । धे॒नवः॑ ।  
हरिः॑ । ए॒ति॒ । कनि॑क्रदत् ॥

तिस्रॊवाचः ऋगादिभॆदॆन त्रिविधास्तुतिरुदीरतॆ प्रॊद्गमयन्ति ऋत्विजः । धॆनवः आशिरॆण प्रीणयित्र्यॊगावः मिमन्ति शब्दयन्ति दॊहार्थम् । हरिर्हरितवर्णश्च सॊमः कनिक्रदच्छब्दङ्कुर्वन्नॆति गच्छति कलशं ॥ ४ ॥

पवमानः सोमः। त्रितः। गायत्री।

अ॒भि ब्रह्मी॑रनूषत य॒ह्वीरृ॒तस्य॑ मा॒तरः॑ ।  
म॒र्मृ॒ज्यन्ते॑ दि॒वः शिशु॑म् ॥ ०५॥

अ॒भि । ब्रह्मीः॑ । अ॒नू॒ष॒त॒ । य॒ह्वीः । ऋ॒तस्य॑ । मा॒तरः॑ ।  
म॒र्मृ॒ज्यन्ते॑ । दि॒वः । शिशु॑म् ॥

ब्रह्मीब्राह्मणप्रॆरिताः यह्वीर्महत्यः यह्व इतिमहन्नाम ऋतस्य यज्ञस्य मातरॊनिर्मात्र्यः स्तुतयॊभ्यनूषत स्तुवन्ति । किं दिवॊद्युतायाः शिशुं शिशुस्थानीयं सॊमं तमॆव मर्मृज्यन्तॆ मृजन्ति । त्रुतीयस्यामितॊदिवि सॊमआसीदित्यादिशृतॆः । द्युशिशुत्वं तस्य ॥ ५ ॥

पवमानः सोमः। त्रितः। गायत्री।

रा॒यः स॑मु॒द्राँश्च॒तुरो॒ऽस्मभ्यं॑ सोम वि॒श्वतः॑ ।  
आ प॑वस्व सह॒स्रिणः॑ ॥ ०६॥

रा॒यः । स॒मु॒द्रान् । च॒तुरः॑ । अ॒स्मभ्य॑म् । सो॒म॒ । वि॒श्वतः॑ ।  
आ । प॒व॒स्व॒ । स॒ह॒स्रिणः॑ ॥

रायॊ धनस्य संबन्धिनः चतुरः समुद्रान् धनपूर्णानित्यर्थः तादृशान् समुद्रानस्मभ्यमर्थाय हॆ सॊम विश्वतः सर्वतः आपवस्व । तथा सहस्रिणः अपरिमितान्कामानापवस्व आयच्छ । चतुस्समुद्रस्थधनविशॆषप्राप्तॆः तन्मध्यगतभूमिस्वामित्वमन्तरॆणासंभवाच्चतुःसमुद्रमुदितभूमंडलस्वामित्व- मॆवाशास्तॆ यजमानः ॥ ६ ॥प्रसुवानइति षळृचं दशमं सूक्तं ऋष्याद्याः पूर्ववत् । प्रसुवानइत्यनुक्रान्तम् । गतोविनियोगः ।