+++
title = "०३९"

+++


पवमानः सोमः। बृहन्मतिः। गायत्री।

आ॒शुर॑र्ष बृहन्मते॒ परि॑ प्रि॒येण॒ धाम्ना॑ ।  
यत्र॑ दे॒वा इति॒ ब्रव॑न् ॥ ०१॥

आ॒शुः । अ॒र्ष॒ । बृ॒ह॒त्ऽम॒ते॒ । परि॑ । प्रि॒येण॑ । धाम्ना॑ ।  
यत्र॑ । दे॒वाः । इति॑ । ब्रव॑न् ॥

हे बृहन्मते महामते सोम प्रियेण देवानां प्रियतमेन धाम्ना शरीरेण धारया आशुः शीघ्रःसन् पर्यर्ष परिगच्छ । यत्रदेवाइन्द्रादयो वर्तन्ते इतिब्रवन् ब्नुवन्नुच्चारयन् तां दिशं गच्छामीति ब्रुवन्नित्यर्थः ॥ १ ॥

पवमानः सोमः। बृहन्मतिः। गायत्री।

प॒रि॒ष्कृ॒ण्वन्ननि॑ष्कृतं॒ जना॑य या॒तय॒न्निषः॑ ।  
वृ॒ष्टिं दि॒वः परि॑ स्रव ॥ ०२॥

प॒रि॒ऽकृ॒ण्वन् । अनिः॑ऽकृतम् । जना॑य । या॒तय॑न् । इषः॑ ।  
वृ॒ष्टिम् । दि॒वः । परि॑ । स्र॒व॒ ॥

हे सोम अनिष्कृतं संस्कृतं यजमानं स्थानं वा परिष्कृण्वन् संस्कुर्वन् जनाय यागकर्त्रे इषोन्नानि यातयन् निर्गमयन् दिवोन्तरिक्षात् वृष्टिं परिस्रव ॥ २ ॥

पवमानः सोमः। बृहन्मतिः। गायत्री।

सु॒त ए॑ति प॒वित्र॒ आ त्विषिं॒ दधा॑न॒ ओज॑सा ।  
वि॒चक्षा॑णो विरो॒चय॑न् ॥ ०३॥

सु॒तः । ए॒ति॒ । प॒वित्रे॑ । आ । त्विषि॑म् । दधा॑नः । ओज॑सा ।  
वि॒ऽचक्षा॑णः । वि॒ऽरो॒चय॑न् ॥

सुतोभिषुतः सोमःसन् पवित्रे दशापवित्रे आइत्यनर्थकः ओजसा बलेन शीघ्रं एति गच्छति । कीदृशःसन् त्विषिं दीप्तिं दधानो धारयन् विचक्षणः सर्वं पश्यन् विरोचयन् दीपयंश्च । किं देवानितिशेषः ॥ ३ ॥

पवमानः सोमः। बृहन्मतिः। गायत्री।

अ॒यं स यो दि॒वस्परि॑ रघु॒यामा॑ प॒वित्र॒ आ ।  
सिन्धो॑रू॒र्मा व्यक्ष॑रत् ॥ ०४॥

अ॒यम् । सः । यः । दि॒वः । परि॑ । र॒घु॒ऽयामा॑ । प॒वित्रे॑ । आ ।  
सिन्धोः॑ । ऊ॒र्मा । वि । अक्ष॑रत् ॥

अयं ससोमः पवित्रे आसिच्यमानइतिशेषः । सिन्धोर्जलस्राविण्याऊर्मा ऊर्मौ सङ्घाते व्यक्षरत् विविधं क्षरति । सइत्युक्तं कइत्याह-योदिवस्परि द्युलोकस्योपरि रघुयामा लघुगमनः देवप्राप्तौ सोयमिति संबन्धः ॥ ४ ॥

पवमानः सोमः। बृहन्मतिः। गायत्री।

आ॒विवा॑सन्परा॒वतो॒ अथो॑ अर्वा॒वतः॑ सु॒तः ।  
इन्द्रा॑य सिच्यते॒ मधु॑ ॥ ०५॥

आ॒ऽविवा॑सन् । प॒रा॒ऽवतः॑ । अथो॒ इति॑ । अ॒र्वा॒ऽवतः॑ । सु॒तः ।  
इन्द्रा॑य । सि॒च्य॒ते॒ । मधु॑ ॥

सुतोभिषुतःसोमः परावतः दूरनामैतत् दूरस्थानात् अथो अपिचार्वावतोन्तिकस्थांश्च देवानाविवासन् रसेन परिचरणायेत्यर्थः इन्द्रायेन्द्रार्थं मधु मधुसदृशः सोमः सिच्यते ॥ ५ ॥

पवमानः सोमः। बृहन्मतिः। गायत्री।

स॒मी॒ची॒ना अ॑नूषत॒ हरिं॑ हिन्व॒न्त्यद्रि॑भिः ।  
योना॑वृ॒तस्य॑ सीदत ॥ ०६॥

स॒मी॒ची॒नाः । अ॒नू॒ष॒त॒ । हरि॑म् । हि॒न्व॒न्ति॒ । अद्रि॑ऽभिः ।  
योनौ॑ । ऋ॒तस्य॑ । सी॒द॒त॒ ॥

समीचीनाः सम्यगंचिताः सङ्गताःस्तोतारोनूषत स्तुवन्ति । किंच सोमं हरिं हरितवर्णं हिन्वन्ति प्रेरयन्ति गमयन्ति अद्रिभिर्ग्रावभिः । यस्मादेवं तस्मात् ऋतस्य यज्ञस्य योनौ स्थाने सीदत निषण्णाभवत हे देवाः ॥ ६ ॥पुनानइति षळृचं षोडशं सूक्तं ऋष्याद्याः पूर्ववत् । पुनानइत्यनुक्रान्तम् । गतोविनियोगः ।