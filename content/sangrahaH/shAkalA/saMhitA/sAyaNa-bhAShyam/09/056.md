+++
title = "०५६"

+++


## ०१
पवमानः सोमः। अवत्सारः। गायत्री।

परि॒ सोम॑ ऋ॒तं बृ॒हदा॒शुः प॒वित्रे॑ अर्षति ।  
वि॒घ्नन्रक्षां॑सि देव॒युः ॥

परि॑ । सोमः॑ । ऋ॒तम् । बृ॒हत् । आ॒शुः । प॒वित्रे॑ । अ॒र्ष॒ति॒ ।  
वि॒ऽघ्नन् । रक्षां॑सि । दे॒व॒ऽयुः ॥

आशुः क्षिप्रकारी देवयुर्देवकामः सोमः पवित्रे स्थित्वा रक्षांसि राक्षसान्विघ्नन् निघ्नन् । बृ- हन्महदृतमन्नं पर्यर्षति परिगमयति अस्मभ्यं प्रयच्छतीत्यर्थः ॥ १ ॥

## ०२
पवमानः सोमः। अवत्सारः। गायत्री।

यत्सोमो॒ वाज॒मर्ष॑ति श॒तं धारा॑ अप॒स्युवः॑ ।  
इन्द्र॑स्य स॒ख्यमा॑वि॒शन् ॥

यत् । सोमः॑ । वाज॑म् । अर्ष॑ति । श॒तम् । धाराः॑ । अ॒प॒स्युवः॑ ।  
इन्द्र॑स्य । स॒ख्यम् । आ॒ऽवि॒शन् ॥

यद्यदा अपस्युवः कर्मकामाः शतं शतसङ्ख्याकाः धाराः सोमस्यधाराः इन्द्रस्य सख्यं सखि- त्वं आविशन् प्राप्नुवन्ति । तदा सोमोवाजमन्नमर्षति गमयति अस्मभ्यं प्रयच्छतीत्यर्थः ॥ २ ॥

## ०३
पवमानः सोमः। अवत्सारः। गायत्री।

अ॒भि त्वा॒ योष॑णो॒ दश॑ जा॒रं न क॒न्या॑नूषत ।  
मृ॒ज्यसे॑ सोम सा॒तये॑ ॥

अ॒भि । त्वा॒ । योष॑णः । दश॑ । जा॒रम् । न । क॒न्या॑ । अ॒नू॒ष॒त॒ ।  
मृ॒ज्यसे॑ । सो॒म॒ । सा॒तये॑ ॥

हे सोम त्वा त्वां याः दशसङ्ख्याका योषणोङ्गुलयः कन्या पितृमतीकन्यका जारन्न यथा प्रियमभिशब्दायते तद्वदभ्यनूषताभिशब्दायन्ते । ताभिः सातयेस्माकं धनस्य लाभाय मृज्यसे इन्द्रार्थं शोध्यसे ॥ ३ ॥

## ०४
पवमानः सोमः। अवत्सारः। गायत्री।

त्वमिन्द्रा॑य॒ विष्ण॑वे स्वा॒दुरि॑न्दो॒ परि॑ स्रव ।  
नॄन्त्स्तो॒तॄन्पा॒ह्यंह॑सः ॥

त्वम् । इन्द्रा॑य । विष्ण॑वे । स्वा॒दुः । इ॒न्दो॒ इति॑ । परि॑ । स्र॒व॒ ।  
नॄन् । स्तो॒तॄन् । पा॒हि॒ । अंह॑सः ॥

हे इन्दो सोम स्वादुः प्रियरस्त्वमिन्द्राय इन्द्रार्थं विष्णवे विष्णवर्थंच परिस्रव परिक्षर । नॄन् कर्मणां नेतॄन् स्तोतॄन् त्वद्विषयाणां स्तुतीनां कर्तॄन् अंहसोदुरितात्पाहि रक्ष च ॥ ४ ॥प्रतेधाराइति चतुरृचं त्रयस्त्रिंशंसूक्तं ऋष्याद्याःपूर्ववत् । प्रतेधाराइत्यनुक्रान्तम् । उक्तोविनि- योगः ।