+++
title = "१०४"

+++


पवमानः सोमः। पर्वतनारदौ द्वे शिखंडिन्यौ वा काश्यप्यावप्सरसौ। उष्णिक्।

सखा॑य॒ आ नि षी॑दत पुना॒नाय॒ प्र गा॑यत ।  
शिशुं॒ न य॒ज्ञैः परि॑ भूषत श्रि॒ये ॥ ०१॥

सखा॑यः । आ । नि । सी॒द॒त॒ । पु॒ना॒नाय॑ । प्र । गा॒य॒त॒ ।  
शिशु॑म् । न । य॒ज्ञैः । परि॑ । भू॒ष॒त॒ । श्रि॒ये ॥

हे सखायः सखिभूताः स्तोतारऋत्विजः आनिषीदत स्तोतुं उपविशत । अथ पुना- नाय पूयमानाय सोमाय प्रगायत प्रकर्षेण गायत तमभिष्टुत । ततः अभिषुतं सोमं यज्ञै- र्यजनीयैः हविर्भिः मिश्रणैश्च श्रिये शोभनार्थं परिभूषत परितोलङ्कुरुत । तत्र दृष्टान्तः— शिशुन्न यथा शिशुं बालं पुत्रं पितर आभरणैरलङ्कुर्वन्ति तद्वत् ॥ १ ॥ प्रवर्ग्येभिष्टवे समीवत्समित्येका । सूत्रितंच—समीवत्सन्नमातृभिः संवत्सइवमातृभिरिति ।

पवमानः सोमः। पर्वतनारदौ द्वे शिखंडिन्यौ वा काश्यप्यावप्सरसौ। उष्णिक्।

समी॑ व॒त्सं न मा॒तृभिः॑ सृ॒जता॑ गय॒साध॑नम् ।  
दे॒वा॒व्यं१॒॑ मद॑म॒भि द्विश॑वसम् ॥ ०२॥

सम् । ई॒मिति॑ । व॒त्सम् । न । मा॒तृऽभिः॑ । सृ॒जत॑ । ग॒य॒ऽसाध॑नम् ।  
दे॒व॒ऽअ॒व्य॑म् । मद॑म् । अ॒भि । द्विऽश॑वसम् ॥

हे ऋत्विजः गयसाधनं गृहस्य साधनं ईमेनं सोमं मातृभिर्मातृभूताभिर्वसतीवरीभिः संसृजत संमिश्रयत । कथमिव वत्सन्न यथावत्सं मातृभिर्गाभिः संयोजयन्ति तद्वत् । कीदृ- शं देवाव्यं देवानां रक्षकं मदं मदनहेतुं द्विशवसं द्विगुणवेगं अतिशयितबलंवा यद्वा द्वयो- र्लोकयोः तत्र स्थितादेवमनुष्याइत्यर्थः । तेषां हविर्धनप्रदानेन वर्धयितारं तं सोममभिसं- सृजत ॥ २ ॥

पवमानः सोमः। पर्वतनारदौ द्वे शिखंडिन्यौ वा काश्यप्यावप्सरसौ। उष्णिक्।

पु॒नाता॑ दक्ष॒साध॑नं॒ यथा॒ शर्धा॑य वी॒तये॑ ।  
यथा॑ मि॒त्राय॒ वरु॑णाय॒ शन्त॑मः ॥ ०३॥

पु॒नात॑ । द॒क्ष॒ऽसाध॑नम् । यथा॑ । शर्धा॑य । वी॒तये॑ ।  
यथा॑ । मि॒त्राय॑ । वरु॑णाय । शम्ऽत॑मः ॥

दक्षसाधनं बलस्य साधनं धनादिवृद्धेर्वा साधकं सोमं पुनात पवित्रेण पुनीत । पुञ् पवने क्र्यादिः तस्माल्लोटि तप्तनप्तनथनाश्चेति तस्य तबादेशः पित्वादीत्वाभावः । असौ सोमः शर्धाय वेगार्थं वीतये देवानां पानार्थं यथा भवति यथावा मित्राय वरुणायच शन्तमः अतिशयेन सुखं करोति तथा पुनीतेत्यर्थः ॥ ३ ॥

पवमानः सोमः। पर्वतनारदौ द्वे शिखंडिन्यौ वा काश्यप्यावप्सरसौ। उष्णिक्।

अ॒स्मभ्यं॑ त्वा वसु॒विद॑म॒भि वाणी॑रनूषत ।  
गोभि॑ष्टे॒ वर्ण॑म॒भि वा॑सयामसि ॥ ०४॥

अ॒स्मभ्य॑म् । त्वा॒ । व॒सु॒ऽविद॑म् । अ॒भि । वाणीः॑ । अ॒नू॒ष॒त॒ ।  
गोभिः॑ । ते॒ । वर्ण॑म् । अ॒भि । वा॒स॒या॒म॒सि॒ ॥

हे सोम वसुविदं धनस्य दातारं त्वा त्वामस्मभ्यं धनादिप्रदानार्थं वाणीः अस्मदीया- वाचो अभ्यनूषत अभिष्टुवन्ति नूस्तवने । वयं ते तव वर्णं आवरकं रसं गोभिर्गोविकारैः क्षीरादिभिः अभिवासयामसि अभिवासयामः अभितआच्छादयामः ॥ ४ ॥

पवमानः सोमः। पर्वतनारदौ द्वे शिखंडिन्यौ वा काश्यप्यावप्सरसौ। उष्णिक्।

स नो॑ मदानां पत॒ इन्दो॑ दे॒वप्स॑रा असि ।  
सखे॑व॒ सख्ये॑ गातु॒वित्त॑मो भव ॥ ०५॥

सः । नः॒ । म॒दा॒ना॒म् । प॒ते॒ । इन्दो॒ इति॑ । दे॒वऽप्स॑राः । अ॒सि॒ ।  
सखा॑ऽइव । सख्ये॑ । गा॒तु॒वित्ऽत॑मः । भ॒व॒ ॥

नः अस्मदादीनां मदानां मदकानां पते स्वामिन् हे इन्दो सोम सत्वं देवप्सराअसि प्सरइति रूपनाम दीप्तरूपोभवसि । सत्वं सखेव यथा सखा सुहृत् सख्ये मित्राय सत्यं मार्गं ज्ञापयति तद्वत् अस्माकमपि गातुवित्त्मः अत्यन्तं मार्गस्य लंभकोभव ज्ञापकोभव ॥ ५ ॥

पवमानः सोमः। पर्वतनारदौ द्वे शिखंडिन्यौ वा काश्यप्यावप्सरसौ। उष्णिक्।

सने॑मि कृ॒ध्य१॒॑स्मदा र॒क्षसं॒ कं चि॑द॒त्रिण॑म् ।  
अपादे॑वं द्व॒युमंहो॑ युयोधि नः ॥ ०६॥

सने॑मि । कृ॒धि । अ॒स्मत् । आ । र॒क्षस॑म् । कम् । चि॒त् । अ॒त्रिण॑म् ।  
अप॑ । अदे॑वम् । द्व॒युम् । अंहः॑ । यु॒यो॒धि॒ । नः॒ ॥

हे सोम अस्मत् अस्मासु सनेमि पुराणनामैतत् पुराणं सख्यं कृधि कुरु । आ अपि- च अत्रिणमदनशीलं कंचिद्रक्षसं अपयुध्यस्व । कीदुशं अदेवं अदेवनशीलं द्वयुन्द्वयवन्तं स- त्यानृतयुक्तंबाह्याभ्यन्तरमायायुक्तंवा । किंच नोस्माकमंहः पापंच अपयुयोधि संप्रहर युध्य तेर्बहुलंछन्दसीति शपःश्लुः वाछन्दसीति हेर्ङित्त्वाद्गुणः धलोपश्छान्दसः यौतेर्वाश्लौ पूर्व- वद्रूपं ॥ ६ ॥तंवइति षळृचं द्वितीयंसूक्तं पर्वतनारदयोरार्षं अन्यत् पूर्ववत् । तंवइत्यनुक्रान्तम् । गतः सूक्तविनियोगः ।