+++
title = "००९"

+++


पवमानः सोमः। असितः काश्यपो देवलो वा। गायत्री।

परि॑ प्रि॒या दि॒वः क॒विर्वयां॑सि न॒प्त्यो॑र्हि॒तः ।  
सु॒वा॒नो या॑ति क॒विक्र॑तुः ॥ ०१॥

परि॑ । प्रि॒या । दि॒वः । क॒विः । वयां॑सि । न॒प्त्योः॑ । हि॒तः ।  
सु॒वा॒नः । या॒ति॒ । क॒विऽक्र॑तुः ॥

कविर्मेधावी कविक्रतुः क्रान्तप्रज्ञः क्रान्तकर्मावा सोमो नप्त्योरधिषवणफलकयोर्हितोनिहितः सुवानोभिषूयमाणो दिवोद्युलोकस्य परिप्रिया अतिप्रियाणि वयांसि ग्राव्णः तथा चमन्त्रवर्णः-वयांसिश्येनाअतिथयः पर्वतानाङ्ककुभइति । याति गच्छति ॥ १ ॥

पवमानः सोमः। असितः काश्यपो देवलो वा। गायत्री।

प्रप्र॒ क्षया॑य॒ पन्य॑से॒ जना॑य॒ जुष्टो॑ अ॒द्रुहे॑ ।  
वी॒त्य॑र्ष॒ चनि॑ष्ठया ॥ ०२॥

प्रऽप्र॑ । क्षया॑य । पन्य॑से । जना॑य । जुष्टः॑ । अ॒द्रुहे॑ ।  
वी॒ती । अ॒र्ष॒ । चनि॑ष्ठया ॥

हे सोम प्रप्र अत्यन्तं क्षयाय तव निवासभूताय अद्रुहे अद्रोग्ध्रेच पन्यसे स्प्तोत्रे जनाय मनुष्याय वीती वीत्यै भक्षणाय जुष्टः पर्याप्तस्त्वं चनिष्ठया अन्नवत्तमया धारया अर्ष यागं प्रतिगच्छ ॥ २ ॥

पवमानः सोमः। असितः काश्यपो देवलो वा। गायत्री।

स सू॒नुर्मा॒तरा॒ शुचि॑र्जा॒तो जा॒ते अ॑रोचयत् ।  
म॒हान्म॒ही ऋ॑ता॒वृधा॑ ॥ ०३॥

सः । सू॒नुः । मा॒तरा॑ । शुचिः॑ । जा॒तः । जा॒ते इति॑ । अ॒रो॒च॒य॒त् ।  
म॒हान् । म॒ही इति॑ । ऋ॒त॒ऽवृधा॑ ॥

जातउत्पन्नः शुचिर्विशुद्धोमहान् हविरुत्तमः ससोमाख्याः सनुः पुत्रो मही महत्यौ ऋतावृधा यज्ञस्यवर्धयित्र्यौ जाते विश्वस्यजनयित्र्यौ मातरा आत्मनोमातरौ द्यावापृथिव्यावरोचयत् रोचयति दीपयति ॥ ३ ॥

पवमानः सोमः। असितः काश्यपो देवलो वा। गायत्री।

स स॒प्त धी॒तिभि॑र्हि॒तो न॒द्यो॑ अजिन्वद॒द्रुहः॑ ।  
या एक॒मक्षि॑ वावृ॒धुः ॥ ०४॥

सः । स॒प्त । धी॒तिऽभिः॑ । हि॒तः । न॒द्यः॑ । अ॒जि॒न्व॒त् । अ॒द्रुहः॑ ।  
याः । एक॑म् । अक्षि॑ । व॒वृ॒धुः ॥

याः नद्योयमेकं मुख्यं सोमं अक्षि अक्षिणं ववृधुः वर्धयन्ति ससोमो धीतिभिरङ्गुलिभिः । रशना धीतय इत्यङ्गुलिनामसुपाठात् । हितो निहितः सन् अद्रुहो द्रोहवर्जिताः सप्त सप्तसङ्ख्याकानद्योनदीः अजिन्वत् प्रीणयति ॥ ४ ॥

पवमानः सोमः। असितः काश्यपो देवलो वा। गायत्री।

ता अ॒भि सन्त॒मस्तृ॑तं म॒हे युवा॑न॒मा द॑धुः ।  
इन्दु॑मिन्द्र॒ तव॑ व्र॒ते ॥ ०५॥

ताः । अ॒भि । सन्त॑म् । अस्तृ॑तम् । म॒हे । युवा॑नम् । आ । द॒धुः॒ ।  
इन्दु॑म् । इ॒न्द्र॒ । तव॑ । व्र॒ते ॥

हे इन्द्र तव त्वदीये व्रते कर्मणि ता अङ्गुल्यः । पूर्वत्र धीतयइत्यङ्गुलीनामुपात्तत्वात्तच्छब्देनपरामर्शः । सन्तं विद्यमानं अस्तृतमहिंसितं युवानं नित्यतरुणं इन्दुं सोमं महे महते अभिषवादिलक्षणाय कर्मणे अभ्यादधुः ॥ ५ ॥

पवमानः सोमः। असितः काश्यपो देवलो वा। गायत्री।

अ॒भि वह्नि॒रम॑र्त्यः स॒प्त प॑श्यति॒ वाव॑हिः ।  
क्रिवि॑र्दे॒वीर॑तर्पयत् ॥ ०६॥

अ॒भि । वह्निः॑ । अम॑र्त्यः । स॒प्त । प॒श्य॒ति॒ । वाव॑हिः ।  
क्रिविः॑ । दे॒वीः । अ॒त॒र्प॒य॒त् ॥

योवह्निः यज्ञस्य धुरोवोढा अमर्त्यो मनणरहितो वावहिः देवानां तृप्तेरत्यन्तं वोढाच सोमः सप्तनदीः अभिपश्यति सोयं क्रिविः कूपरूपेण पुर्णोवस्थितःसन् देवीर्नदीरतर्पयत् तर्पयति ॥ ६ ॥

पवमानः सोमः। असितः काश्यपो देवलो वा। गायत्री।

अवा॒ कल्पे॑षु नः पुम॒स्तमां॑सि सोम॒ योध्या॑ ।  
तानि॑ पुनान जङ्घनः ॥ ०७॥

अव॑ । कल्पे॑षु । नः॒ । पु॒मः॒ । तमां॑सि । सो॒म॒ । योध्या॑ ।  
तानि॑ । पु॒ना॒न॒ । ज॒ङ्घ॒नः॒ ॥

हे पुमः पुमन् सोमकल्पेषु कल्पनीयेषु अहःसु नोस्मानव रक्ष । अपिच पुनान हे पवमान सोम त्वं योध्या योधनीयानि तमांसि रक्षांसि यानि तानि जङ्घनः नाशय ॥ ७ ॥

पवमानः सोमः। असितः काश्यपो देवलो वा। गायत्री।

नू नव्य॑से॒ नवी॑यसे सू॒क्ताय॑ साधया प॒थः ।  
प्र॒त्न॒वद्रो॑चया॒ रुचः॑ ॥ ०८॥

नु । नव्य॑से । नवी॑यसे । सु॒ऽउ॒क्ताय॑ । सा॒ध॒य॒ । प॒थः ।  
प्र॒त्न॒ऽवत् । रो॒च॒य॒ । रुचः॑ ॥

हे सोम नव्यसे नव्याय नूतनाय नवीयसे स्तुत्याय अस्माकं सूक्ताय पथोमार्गान् नुक्षिप्रं साधय अभिगच्छ । अपिच प्रत्नवत् यथा पूर्वं रुचः स्वदीप्तीरोचय प्रकाशय ॥ ८ ॥

पवमानः सोमः। असितः काश्यपो देवलो वा। गायत्री।

पव॑मान॒ महि॒ श्रवो॒ गामश्वं॑ रासि वी॒रव॑त् ।  
सना॑ मे॒धां सना॒ स्वः॑ ॥ ०९॥

पव॑मान । महि॑ । श्रवः॑ । गाम् । अश्व॑म् । रा॒सि॒ । वी॒रऽव॑त् ।  
सन॑ । मे॒धाम् । सन॑ । स्वः॑ ॥

हे पवमान सोम यस्त्वं वीरवत् पुत्रवत् महि महत् श्रवोन्नं गां चाश्वं च रासि अस्मभ्यं प्रयच्छसि । सत्वं मेधां सनोस्मभ्यं प्रयच्छ । अपिच स्वः यदस्मदभिलषितं तत्सर्वं सन देहि ॥ ९ ॥प्रस्वानासइति नवर्चं दशमं सूक्तं ऋष्याद्याः पूर्ववत् प्रस्वानासइत्यनुक्रान्तम् । विनियोगउक्तः ।