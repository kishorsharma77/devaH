+++
title = "०४१"

+++


पवमानः सोमः। मेध्यातिथिः। गायत्री।

प्र ये गावो॒ न भूर्ण॑यस्त्वे॒षा अ॒यासो॒ अक्र॑मुः ।  
घ्नन्तः॑ कृ॒ष्णामप॒ त्वच॑म् ॥ ०१॥

प्र । ये । गावः॑ । न । भूर्ण॑यः । त्वे॒षाः । अ॒यासः॑ । अक्र॑मुः ।  
घ्नन्तः॑ । कृ॒ष्णाम् । अप॑ । त्वच॑म् ॥

ये अभिषुताः सोमाः गावोन उदकानीव तानि यथा तूर्णमधः पतन्ति तद्वत् एवंचोपमीयन्ते । यद्वा गावः स्वगोष्ठं प्रत्याशु गच्छन्ति तद्वत् । अथवा गावः स्तुतिवाचः तायथा स्तुत्यं प्रति क्षिप्रं प्राप्नुवन्ति तद्वत् । भूर्णयः क्षिप्राः त्वेषाः दीप्ताः अयासः अयाः गमनशीलाः कृष्णां त्वचं कृष्णा त्वग्रक्षाः तं निघ्नन्तः । त्वचिः संवरणकर्मा । ईदृग्भूताः सोमाः अक्रमुः तान् स्तुवतेतिशेषः ॥ १ ॥

पवमानः सोमः। मेध्यातिथिः। गायत्री।

सु॒वि॒तस्य॑ मनाम॒हेऽति॒ सेतुं॑ दुरा॒व्य॑म् ।  
सा॒ह्वांसो॒ दस्यु॑मव्र॒तम् ॥ ०२॥

सु॒वि॒तस्य॑ । म॒ना॒म॒हे॒ । अति॑ । सेतु॑म् । दुः॒ऽआ॒व्य॑म् ।  
सा॒ह्वांसः॑ । दस्यु॑म् । अ॒व्र॒तम् ॥

सुवितस्य शोभनंप्राप्तः सुवितः शोभनस्य सोमस्य सेतुं रक्षोविषयं बन्धं दुष्टमतिं च रक्षसां बन्धनं तेषां हननबुद्धिंच सोमकर्तृका मनामहे स्तुमः । कथंस्तुमइति तदुच्यते अव्रतं दुराव्यं तद्ध्वूयं कर्माणं दस्युं शत्रुं साहवांसोभिभवन्तः ॥ २ ॥

पवमानः सोमः। मेध्यातिथिः। गायत्री।

शृ॒ण्वे वृ॒ष्टेरि॑व स्व॒नः पव॑मानस्य शु॒ष्मिणः॑ ।  
चर॑न्ति वि॒द्युतो॑ दि॒वि ॥ ०३॥

शृ॒ण्वे । वृ॒ष्टेःऽइ॑व । स्व॒नः । पव॑मानस्य । शु॒ष्मिणः॑ ।  
चर॑न्ति । वि॒ऽद्युतः॑ । दि॒वि ॥

शृण्वे श्रूयते किं सोमस्वनः । किमिव वृष्टेर्वर्षणस्य स्वनइव तस्य यथा महान् स्वनः श्रूयते तद्वत् पुभूतरसापातसमये श्रूयते । कस्य स्वनइति तत्राह पवमानस्य पूयमानस्य शुष्मिणोबलवतः तस्यैव विद्युतोदीप्तयो दिव्यन्तरिक्षे चरन्ति ॥ ३ ॥

पवमानः सोमः। मेध्यातिथिः। गायत्री।

आ प॑वस्व म॒हीमिषं॒ गोम॑दिन्दो॒ हिर॑ण्यवत् ।  
अश्वा॑व॒द्वाज॑वत्सु॒तः ॥ ०४॥

आ । प॒व॒स्व॒ । म॒हीम् । इष॑म् । गोऽम॑त् । इ॒न्दो॒ इति॑ । हिर॑ण्यऽवत् ।  
अश्व॑ऽवत् । वाज॑ऽवत् । सु॒तः ॥

हे इन्दो सोम सुतोभिषुतस्त्वं महीमिषं महदन्नं आपवस्व । कीदृशमन्नं गोमत् बहुगोभिरुपेतं एवं हिरण्यवत् हिरण्यैः अश्ववत् अश्वैः वाजवत् वाजैर्बलैश्चोपेतं ॥ ४ ॥

पवमानः सोमः। मेध्यातिथिः। गायत्री।

स प॑वस्व विचर्षण॒ आ म॒ही रोद॑सी पृण ।  
उ॒षाः सूर्यो॒ न र॒श्मिभिः॑ ॥ ०५॥

सः । प॒व॒स्व॒ । वि॒ऽच॒र्ष॒णे॒ । आ । म॒ही इति॑ । रोद॑सी॒ इति॑ । पृ॒ण॒ ।  
उ॒षाः । सूर्यः॑ । न । र॒श्मिऽभिः॑ ॥

हे विचर्षणे विद्रष्टः सोम स्त्वं पवस्व क्षर रसम् । तथा कृत्वा तेनरसेन मही महत्यौ रोदसी द्यावापृथिव्यौ आपृण आपूरय उषाः उषसाः एकदेशवाचिनोषःशब्देन तदुपलक्षितमहरुच्यते तत् प्राधान्यात् अहानि रश्मिभिः सूर्योन सूर्यइव ॥ ५ ॥

पवमानः सोमः। मेध्यातिथिः। गायत्री।

परि॑ णः शर्म॒यन्त्या॒ धार॑या सोम वि॒श्वतः॑ ।  
सरा॑ र॒सेव॑ वि॒ष्टप॑म् ॥ ०६॥

परि॑ । नः॒ । श॒र्म॒ऽयन्त्या॑ । धार॑या । सो॒म॒ । वि॒श्वतः॑ ।  
सर॑ । र॒साऽइ॑व । वि॒ष्टप॑म् ॥

हे सोम नोस्मभ्यं शर्मयन्त्या सुखयन्त्या धारया विश्वतः सर्वतः परिसर परिचर रसेव रसेनेव विष्टपं भूलोकम् । यद्वा रसा नदी स्थानं सा प्रवणरूप- मिव ॥ ६ ॥जनयन्निति षळृचमष्टादशंसूक्तं ऋष्याद्याः पूर्ववत् । जनयन्नित्यनुक्रान्तम् । गतोविनियोगः ।