+++
title = "०२४"

+++


पवमानः सोमः। असितः काश्यपो देवलो वा। गायत्री।

प्र सोमा॑सो अधन्विषुः॒ पव॑मानास॒ इन्द॑वः ।  
श्री॒णा॒ना अ॒प्सु मृ॑ञ्जत ॥ ०१॥

प्र । सोमा॑सः । अ॒ध॒न्वि॒षुः॒ । पव॑मानासः । इन्द॑वः ।  
श्री॒णा॒नाः । अ॒प्ऽसु । मृ॒ञ्ज॒त॒ ॥

पसोमासइति सप्तर्चं चतुर्विंशं सूक्तं असितोदेवलोवाऋषिः गायत्रीछन्दः सोमोदेवता प्रसोमासइत्यनुक्रान्तम् । गतोविनियोगः । सोमासः सोमाः पवमानासः पूयमाना इन्दवोदीप्ताः सोमाः प्रधन्विषुः धन्वतिर्गतिकर्मा प्रगच्छन्ति । किंच श्रीणानां गोभिः श्रयमाणाः अप्सु वसतीवरीषु च मूंजत मृज्यन्ते ॥ १ ॥

पवमानः सोमः। असितः काश्यपो देवलो वा। गायत्री।

अ॒भि गावो॑ अधन्विषु॒रापो॒ न प्र॒वता॑ य॒तीः ।  
पु॒ना॒ना इन्द्र॑माशत ॥ ०२॥

अ॒भि । गावः॑ । अ॒ध॒न्वि॒षुः॒ । आपः॑ । न । प्र॒ऽवता॑ । य॒तीः ।  
पु॒ना॒नाः । इन्द्र॑म् । आ॒श॒त॒ ॥

गावो गमनशीलाइन्दवः अभ्यधन्विषु अभिग्छन्ति दशापवित्रम् । किमिव प्रवता पवणवता देशेन यन्तीर्गच्छन्त्य आपोच यन्तीर्गच्छन्त्य आपोन आपइव पश्चात्पुनाना इन्द्रं प्रीणयितुं आशत व्याप्नुवन् आहुतिं प्रणाड्येन्द्र मेववाव्याप्नुवन् ॥ २ ॥

पवमानः सोमः। असितः काश्यपो देवलो वा। गायत्री।

प्र प॑वमान धन्वसि॒ सोमेन्द्रा॑य॒ पात॑वे ।  
नृभि॑र्य॒तो वि नी॑यसे ॥ ०३॥

प्र । प॒व॒मा॒न॒ । ध॒न्व॒सि॒ । सोम॑ । इन्द्रा॑य । पात॑वे ।  
नृऽभिः॑ । य॒तः । वि । नी॒य॒से॒ ॥

हे पवमानसोम इन्द्रायेन्द्रस्य पातवे पानाय प्रधन्वसि प्रगच्छसि आहवनीयंप्रति हविर्धानात् । तदेवाह-नृभिर्नेतृभिरृत्विग्भिर्यतो विनोतो विनीयसे हविर्धानात् । अथवा पवमान प्रधन्वसि पात्रं प्रति इन्द्रपानाय तदर्थं हविर्धानाद्विनीयसे ॥ ३ ॥

पवमानः सोमः। असितः काश्यपो देवलो वा। गायत्री।

त्वं सो॑म नृ॒माद॑नः॒ पव॑स्व चर्षणी॒सहे॑ ।  
सस्नि॒र्यो अ॑नु॒माद्यः॑ ॥ ०४॥

त्वम् । सो॒म॒ । नृ॒ऽमाद॑नः । पव॑स्व । च॒र्ष॒णि॒ऽसहे॑ ।  
सस्निः॑ । यः । अ॒नु॒ऽमाद्यः॑ ॥

हे सोम त्वं नृमादनः नृणां मादयिता त्वं चर्षणीसहे चर्षणयोमनुष्याद्वेष्टारः तेषां समभिभवित्रे इन्द्राय पवस्व क्षर । यस्त्वं सस्निः शुद्धःअनुमाद्यः स्तुत्यः सपवस्वेति समन्वयः ॥ ४ ॥

पवमानः सोमः। असितः काश्यपो देवलो वा। गायत्री।

इन्दो॒ यदद्रि॑भिः सु॒तः प॒वित्रं॑ परि॒धाव॑सि ।  
अर॒मिन्द्र॑स्य॒ धाम्ने॑ ॥ ०५॥

इन्दो॒ इति॑ । यत् । अद्रि॑ऽभिः । सु॒तः । प॒वित्र॑म् । प॒रि॒ऽधाव॑सि ।  
अर॑म् । इन्द्र॑स्य । धाम्ने॑ ॥

हे इन्दो त्वं यद्यदा अद्रिभिर्ग्रावभिः सुतोभिषुतः पवित्रं दशापवित्रं परिधावसि परिगच्छसि । तदा इन्द्रस्य धाम्ने स्थानायाधारकाय उदराय वा अरं पर्याप्तोभवसि ॥ ५ ॥

पवमानः सोमः। असितः काश्यपो देवलो वा। गायत्री।

पव॑स्व वृत्रहन्तमो॒क्थेभि॑रनु॒माद्यः॑ ।  
शुचिः॑ पाव॒को अद्भु॑तः ॥ ०६॥

पव॑स्व । वृ॒त्र॒ह॒न्ऽत॒म॒ । उ॒क्थेभिः॑ । अ॒नु॒ऽमाद्यः॑ ।  
शुचिः॑ । पा॒व॒कः । अद्भु॑तः ॥

हे वृत्रहन्तम शत्रूणां अतिशयेन हन्तरिन्द्र त्वं पवस्व क्षर । कीदृशस्त्वं उक्थेभिः शस्त्रैः अनुमाद्यः स्तुत्यः शुचिः शुद्धः पावकः अन्यस्यशोधकः अद्भुतो महान् एवं महानुभावः पवस्व ॥ ६ ॥

पवमानः सोमः। असितः काश्यपो देवलो वा। गायत्री।

शुचिः॑ पाव॒क उ॑च्यते॒ सोमः॑ सु॒तस्य॒ मध्वः॑ ।  
दे॒वा॒वीर॑घशंस॒हा ॥ ०७॥

शुचिः॑ । पा॒व॒कः । उ॒च्य॒ते॒ । सोमः॑ । सु॒तस्य॑ । मध्वः॑ ।  
दे॒व॒ऽअ॒वीः । अ॒घ॒शं॒स॒ऽहा ॥

सुतस्याभिषुतस्य मध्वः मदकरस्य वल्यात्मकः सोमोरसरूपः शुचिः स्वयं शुद्धः पावकः शोधकश्चोच्यते । तथा देवावीः देवानामविता तर्पयिता अघशंसहा अघं पापं शंसन्तीत्यघशंसा असुराः तेषां हन्तेति चोच्यते ॥ ७ ॥द्वितीयेनुवाके षट्त्रिंशत्सूक्तानि तत्र पवस्वेति षळृचं प्रथमं सूक्तं दृह्ळच्युतनाम्नोगस्त्यपुत्रस्यार्षं गायत्रं पवमानसोमदेवताकम् । अनुक्रान्तंच-पवस्वषट् दृह्ळच्युतआगस्त्यइति । गतोविनियोगः ।