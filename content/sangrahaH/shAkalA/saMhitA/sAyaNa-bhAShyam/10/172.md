+++
title = "१७२"

+++


उषाः। संवर्तः। द्विपदा विराट्।

आ या॑हि॒ वन॑सा स॒ह गावः॑ सचन्त वर्त॒निं यदूध॑भिः ॥ ०१॥

आ । या॒हि॒ । वन॑सा । स॒ह । गावः॑ । स॒च॒न्त॒ । व॒र्त॒निम् । यत् । ऊध॑ऽभिः ॥

आ याहीति चतुरृचमेकविंशं सूक्तमाङ्गिरसस्य संवर्तस्यार्षमुषोदेवताकम्। चतस्रोऽपि विंशतिका द्विपदा विराजः। तथा चानुक्रान्तम्। आ याहि संवर्त उषस्यं द्वैपदमिति। प्रथमे छन्दोमे वैश्वदेवसूक्तात्पूर्वमिदं सूक्तम्। सूत्रितं च। आ याहि वनसेमा नु कं बभ्रुरेक इति द्विपादासूक्तानि। आ. ८-७। इति। महाव्रतेऽपि निष्केवल्य एतत्। तथैव पञ्चमारण्यके सूत्रितम् । ऐ. आ. ५-२-२॥हे उषः वनसा वननीयेन तेजसा धनेन सार्धमा याहि। आगच्छ। गाव उषसो वाहनभूता वर्तनिं रथं सचन्त। सेवन्ते। अतस्तेन रथेनायाहीत्यर्थः। यद्या गाव ऊधभिरुपलक्शिताः प्रभूताः। पीना इत्यर्थः। ता गाव इति सम्बन्धः॥१॥

उषाः। संवर्तः। द्विपदा विराट्।

आ या॑हि॒ वस्व्या॑ धि॒या मंहि॑ष्ठो जार॒यन्म॑खः सु॒दानु॑भिः ॥ ०२॥

आ । या॒हि॒ । वस्व्या॑ । धि॒या । मंहि॑ष्ठः । जा॒र॒यत्ऽम॑खः । सु॒दानु॑ऽभिः ॥

हे उषः वस्व्या प्रशस्तया धियानुग्रहबुद्ध्या कर्मना स्तुत्या वा सार्धमायाहि। आगच्छ। स चोषः कालः सुदानुभिः शोभनदानैर्दातृभिः पुरुषैर्मंहिष्ठो धनानां दातृतमः अत एव जारयन्मखः समापयद्यज्ञश्च भवति॥२॥

उषाः। संवर्तः। द्विपदा विराट्।

पि॒तु॒भृतो॒ न तन्तु॒मित्सु॒दान॑वः॒ प्रति॑ दध्मो॒ यजा॑मसि ॥ ०३॥

पि॒तु॒ऽभृतः॑ । न । तन्तु॑म् । इत् । सु॒ऽदान॑वः । प्रति॑ । द॒ध्मः॒ । यजा॑मसि ॥

पितृभृतो नान्नस्य भर्तार इव सुदानवः शोभनदाना वयं तन्तुमित्तन्तुं विस्तीर्णमेव प्रति दध्मः। उषसं प्रत्युपायनरूपेण धारयामः। तेन च यज्ञेन तामुषसं यजामसि॥३॥

उषाः। संवर्तः। द्विपदा विराट्।

उ॒षा अप॒ स्वसु॒स्तमः॒ सं व॑र्तयति वर्त॒निं सु॑जा॒तता॑ ॥ ०४॥

उ॒षाः । अप॑ । स्वसुः॑ । तमः॑ । सम् । व॒र्त॒य॒ति॒ । व॒र्त॒निम् । सु॒ऽजा॒तता॑ ॥

दशमेऽहनि प्रातरनुवाक उषस्ये क्रतावुषो भद्रेभिरित्यस्याः स्थान उषा अप स्वसुरित्येषा। सूत्रितं च। उषा आप स्वसुस्तम इति पच्छो द्विपदां त्रिरुषस्ये। आ. ८-१२। इति॥इयमुषाः स्वसुर्भगिन्या रात्रेः सम्बन्धि तमोऽन्धकारमप सं वर्तयति। आत्मीयेन तेजसापगमयति। सुजातता सुजातत्वमात्मनः सुप्रजातत्वम् च वर्तनिं रथं प्रापयति॥४॥