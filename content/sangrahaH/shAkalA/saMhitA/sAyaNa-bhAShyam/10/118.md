+++
title = "११८"

+++


अग्नी रक्षोहा। उरुक्षय आमहीयवः। गायत्री।

अग्ने॒ हंसि॒ न्य१॒॑त्रिणं॒ दीद्य॒न्मर्त्ये॒ष्वा ।  
स्वे क्षये॑ शुचिव्रत ॥ ०१॥

अग्ने॑ । हंसि॑ । नि । अ॒त्रिण॑म् । दीद्य॑त् । मर्त्ये॑षु । आ ।  
स्वे । क्षये॑ । शु॒चि॒ऽव्र॒त॒ ॥

अग्ने हंसीति नवर्चं षष्ठं सूक्तममहीयुगोत्रस्योरुक्षयस्यार्षं गायत्रम्। रक्षोहाग्निर्देवता। तथा चानुक्रम्यते। अग्ने हंस्युरुक्षय आमहीयव आग्नेयं राक्षोघ्नं गायत्रं त्विति। मथ्यमानेऽग्नावजायमान इदमनुवक्तव्यम्। सूत्रितं च। अजायमाने त्वेतस्मिन्नेवावसानेऽग्ने हंसि न्यत्रिणामिति सूक्तमावपेत। आ. २-१६। इति। प्रातरनुवाकाश्विनशस्त्रयोरपि गायत्रे छन्दसीदं सूक्तम्। सूत्रितं च। अग्ने हंस्यग्निं हिन्वन्तु नः। आ. ४-१३। इति। दशमेऽहनि धिष्ण्याङ्गाराभिविहरण आद्य जप्या। सूत्रितं च। परि त्वाग्ने पुरं वयमित्येतस्याः स्थानेऽग्ने हंसि न्यत्रिणम्। आ. ८-१२। इति॥हे शुचिव्रत पूतकर्मन् दीप्यमानतेजस्क हे अग्ने अत्रिणमत्तारं शत्रुं तमोरूपं नितरां हंसि। विनाशय। आमन्त्रितस्याविद्यमानत्वेन पादादित्वादनिघातः। किं कुर्वन्। मर्त्येषु मनुस्येषु यजनानेष्वाभिमुख्येन दीद्यत् कर्मसिद्ध्यर्थं प्रकाशमनाः। दीदितिर्दीप्तिकर्मा। तथा स्व आत्मीये क्षये निवासभुत आहवनीयादिस्थाने दीप्यमानः। क्षयो निवासे। पा. ६-१-२-१। इत्याद्युदात्तत्वम्॥१॥

अग्नी रक्षोहा। उरुक्षय आमहीयवः। गायत्री।

उत्ति॑ष्ठसि॒ स्वा॑हुतो घृ॒तानि॒ प्रति॑ मोदसे ।  
यत्त्वा॒ स्रुचः॑ स॒मस्थि॑रन् ॥ ०२॥

उत् । ति॒ष्ठ॒सि॒ । सुऽआ॑हुतः । घृ॒तानि॑ । प्रति॑ । मो॒द॒से॒ ।  
यत् । त्वा॒ । स्रुचः॑ । स॒म्ऽअस्थि॑रन् ॥

हे अग्ने स्वाहुतोऽस्माभिः सुष्ठ्वाहूयमानः सन्नुत्तिष्थसि। अरणीभ्यामुद्गतो भव। ऊर्ध्वकर्मत्वादात्मनेपदाभावः। पा. १-३-२४। उद्गत्य च घृतानि घृतेन सहितान्यस्माभिर्दीयमानानि हवींषि प्रति मोदसे। हृष्तो भव। मुदहर्षे भौवादिकः। अनुदात्तेत्। यद्यदा त्वा त्वां स्रुचो जुह्वादीनि पात्राणि समस्थिरन् सङ्गतान्यभवन्। समवप्रविभ्यः स्थ इति लुङ्यात्मने पदम्। स्थाघ्वोरिच्चेति सिचः कित्त्वमिकारश्चान्तादेशः। ह्रस्वादङ्गादिति सिचो लोपः। व्यत्ययेन झस्य रन्। तिङि चोदात्तवतिति गतेर्निघातः॥२॥

अग्नी रक्षोहा। उरुक्षय आमहीयवः। गायत्री।

स आहु॑तो॒ वि रो॑चते॒ऽग्निरी॒ळेन्यो॑ गि॒रा ।  
स्रु॒चा प्रती॑कमज्यते ॥ ०३॥

सः । आऽहु॑तः । वि । रो॒च॒ते॒ । अ॒ग्निः । ई॒ळेन्यः॑ । गि॒रा ।  
स्रु॒चा । प्रती॑कम् । अ॒ज्य॒ते॒ ॥

आहुत आभिमुख्येन हुतः। गतिरनन्तर इति गतेः प्रकृतिस्वरः। गिरा स्तुतिलक्षणया वाचेलेन्यः स्तोतव्यः सोऽग्निर्वि रोचते। अत्यर्थं दीप्यते। तथा प्रतीकं सर्वेषां देवानां पूर्वमेव स्रुचा घृतसहितयाज्यते। सिच्यते॥३॥

अग्नी रक्षोहा। उरुक्षय आमहीयवः। गायत्री।

घृ॒तेना॒ग्निः सम॑ज्यते॒ मधु॑प्रतीक॒ आहु॑तः ।  
रोच॑मानो वि॒भाव॑सुः ॥ ०४॥

घृ॒तेन॑ । अ॒ग्निः । सम् । अ॒ज्य॒ते॒ । मधु॑ऽप्रतीकः । आऽहु॑तः ।  
रोच॑मानः । वि॒भाऽव॑सुः ॥

अग्निर्घृतेन हविषा समज्यते। सम्यक् सिक्तो भवति। कीदृशः। मधुप्रतीको घृतप्रयुक्तावयवः आहुतः स्तुतिभिर्हविर्भिर्वा रोचमानो दीप्यमानः विभावसुः स्वदीप्त्या सर्वमाच्छादयन्। यद्वा। दीप्तिरेव धनम् यस्य सः॥४॥

अग्नी रक्षोहा। उरुक्षय आमहीयवः। गायत्री।

जर॑माणः॒ समि॑ध्यसे दे॒वेभ्यो॑ हव्यवाहन ।  
तं त्वा॑ हवन्त॒ मर्त्याः॑ ॥ ०५॥

जर॑माणः । सम् । इ॒ध्य॒से॒ । दे॒वेभ्यः॑ । ह॒व्य॒ऽवा॒ह॒न॒ ।  
तम् । त्वा॒ । ह॒व॒न्त॒ । मर्त्याः॑ ॥

अप्तोर्यामे होतुरतिरिक्त्योक्थ्ये जरमाणह् समिध्यस इत्यनुरूपस्तृचः। सुत्रितं च। जराबोध तद्विविद्धि जरमानः समिध्यसे। आ. ९-११। इति॥हे हव्यवाहन हव्यानां प्रापयितः। हव्येऽनन्तः पादम्। पा. ३-२-६६। इति ञ्युट्। जरमाणः स्तोतृभिः स्तूयमानः। जरतिः स्तुतिकर्मा। स त्वं देवेभ्यो देवार्थं समिध्यसे। हविर्भिः सम्यग्दीप्यसे। तं तादृशं त्वा त्वां मर्त्या मनुष्येषु साधवो यजमाना ह्वन्त। आह्वयन्ति। ह्वयतेर्लङि बहुलं छन्दसीति सम्प्रसारणम्। ५॥

अग्नी रक्षोहा। उरुक्षय आमहीयवः। गायत्री।

तं म॑र्ता॒ अम॑र्त्यं घृ॒तेना॒ग्निं स॑पर्यत ।  
अदा॑भ्यं गृ॒हप॑तिम् ॥ ०६॥

तम् । म॒र्ताः॒ । अम॑र्त्यम् । घृ॒तेन॑ । अ॒ग्निम् । स॒प॒र्य॒त॒ ।  
अदा॑भ्यम् । गृ॒हऽप॑तिम् ॥

हे मर्ता ऋत्विजः अमर्त्यं मनुष्यधर्मरहितमगिं घृतेन हविषा सपर्यत। परिचरत। सपरशब्दः कण्ड्वादिः। कीदृशम् । अदाभ्यं कैश्चिदप्यहिंस्यम्। दभेश्चेति वक्तव्यम्। पा. ३-१-१२४-३। इति ण्यत्। गृहपतिं गृहस्य स्वामिनं यजमानरूपम्। पत्यावैश्वर्य इति पूर्वपदप्रकृतिस्वरः॥६॥

अग्नी रक्षोहा। उरुक्षय आमहीयवः। गायत्री।

अदा॑भ्येन शो॒चिषाग्ने॒ रक्ष॒स्त्वं द॑ह ।  
गो॒पा ऋ॒तस्य॑ दीदिहि ॥ ०७॥

अदा॑भ्येन । शो॒चिषा॑ । अग्ने॑ । रक्षः॑ । त्वम् । द॒ह॒ ।  
गो॒पाः । ऋ॒तस्य॑ । दी॒दि॒हि॒ ॥

हे अग्ने त्वमादाभ्येनाहिंस्येन शोचिषा तेजसा रक्षः। जातावेकवचनम्। सर्वान्राक्षसान्दह। विनाशय। किञ्चर्तस्य यज्ञस्य गोपा गोपयिता सन् दीदिहि। दीप्यस्व॥७॥

अग्नी रक्षोहा। उरुक्षय आमहीयवः। गायत्री।

स त्वम॑ग्ने॒ प्रती॑केन॒ प्रत्यो॑ष यातुधा॒न्यः॑ ।  
उ॒रु॒क्षये॑षु॒ दीद्य॑त् ॥ ०८॥

सः । त्वम् । अ॒ग्ने॒ । प्रती॑केन । प्रति॑ । ओ॒ष॒ । या॒तु॒ऽधा॒न्यः॑ ।  
उ॒रु॒ऽक्षये॑षु । दीद्य॑त् ॥

हे अग्ने स त्वं प्रतीकेन त्वदवयवभूतेन तेजसा यातुधान्यो यातुधानीराक्षसीः प्रत्योष। प्रतिकूलं दह। उष दाहे भौवादिकः। लोटि हेर्लुक्। जातेरस्त्रीविषयात्। पा. ४-१-६३। इति यातुधानशब्दस्य ङीष्। उदात्तस्वरितयोर्यन इति स्वरितत्वम्। किं कुर्वन्। उरुक्शयेषु विस्तीर्णेषु निवासेष्वाहवनीयादिषु दीद्यद्दीप्यमानः॥८॥

अग्नी रक्षोहा। उरुक्षय आमहीयवः। गायत्री।

तं त्वा॑ गी॒र्भिरु॑रु॒क्षया॑ हव्य॒वाहं॒ समी॑धिरे ।  
यजि॑ष्ठं॒ मानु॑षे॒ जने॑ ॥ ०९॥

तम् । त्वा॒ । गीः॒ऽभिः । उ॒रु॒ऽक्षयाः॑ । ह॒व्य॒ऽवाह॑म् । सम् । ई॒धि॒रे॒ ।  
यजि॑ष्ठम् । मानु॑षे । जने॑ ॥

हे अग्ने उरुक्षया बहुनिवासा यजमाना हव्यवाहम् हविषां वोढारम् मानुषे मनुष्यसम्बन्धिनि जने जनमध्ये यजिष्थं यष्टृतमं तं त्वा त्वां गीर्घिः स्तुतिभिस्तत्सहितैर्हविर्भिः समीधिरे। सम्यगदीदिपन्। इन्धेर्लिटीन्धिभवतिभ्यां चेति कित्त्वे नलोपः॥९।