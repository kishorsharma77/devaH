+++
title = "१५६"

+++


अग्निः। केतुराग्नेयः। गायत्री।

अ॒ग्निं हि॑न्वन्तु नो॒ धियः॒ सप्ति॑मा॒शुमि॑वा॒जिषु॑ ।  
तेन॑ जेष्म॒ धनं॑धनम् ॥ ०१॥

अ॒ग्निम् । हि॒न्व॒न्तु॒ । नः॒ । धियः॑ । सप्ति॑म् । आ॒शुम्ऽइ॑व । आ॒जिषु॑ ।  
तेन॑ । जे॒ष्म॒ । धन॑म्ऽधनम् ॥

अग्निं हिन्वन्तु न इति पञ्चर्चम् पञ्चमं सूक्तमग्निपुत्रस्य केतुनाम्न आर्षं गायत्रमाग्नेयम्। तथा चानुक्रान्तम्। अग्निं केतुराग्नेय आग्नेयं गायत्रमिति । प्रातरनुवाकाश्विनशस्त्रयोर्गायत्रे छन्दसीदं शस्यम् । सूत्रितं च। अग्निं हिन्वन्तु नः प्राग्नये वाचमिति सूक्ते। आ. ४-२३। इति॥नोऽस्माकं धियः कर्माणि स्तुतयो वाग्निं हिन्वन्तु। प्रेरयन्तु। यागार्थमुद्योजयन्तु वर्धयन्तु वा। हि गतौ वृद्धौ च। तत्र दृष्टान्तः। आजिषु सङ्ग्रामेष्वाशुमिव यथाशुं शीघ्रगामिनं सप्तिं सर्पणशीलमश्वं योद्धारः प्रेरयन्ति तद्वत्। तेनाग्नि ना धनं धनं सर्वं धनं जेष्म। वयं जयेम॥१॥

अग्निः। केतुराग्नेयः। गायत्री।

यया॒ गा आ॒करा॑महे॒ सेन॑याग्ने॒ तवो॒त्या ।  
तां नो॑ हिन्व म॒घत्त॑ये ॥ ०२॥

यया॑ । गाः । आ॒ऽकरा॑महे । सेन॑या । अ॒ग्ने॒ । तव॑ । ऊ॒त्या ।  
ताम् । नः॒ । हि॒न्व॒ । म॒घत्त॑ये ॥

हे अग्ने सेनयेनेन सह वर्तमानया सेनरूपया वा यया तवोत्या रक्षया गा आकरामहे आभिमुख्येन कुर्महे। लाभामह इत्यर्थः। तामूतिं नोऽस्मान्हिन्व। गमय। किमर्थम् । मघत्तये। धनस्य दानार्थम् । अस्माकं धनलाभायेत्यर्थः॥२॥

अग्निः। केतुराग्नेयः। गायत्री।

आग्ने॑ स्थू॒रं र॒यिं भ॑र पृ॒थुं गोम॑न्तम॒श्विन॑म् ।  
अ॒ङ्ग्धि खं व॒र्तया॑ प॒णिम् ॥ ०३॥

आ । अ॒ग्ने॒ । स्थू॒रम् । र॒यिम् । भ॒र॒ । पृ॒थुम् । गोऽम॑न्तम् । अ॒श्विन॑म् ।  
अ॒ङ्ग्धि । खम् । व॒र्तय॑ । प॒णिम् ॥

आभिप्लविकेषुक्थ्येषु प्रशास्तुः शस्त्र आग्ने स्थूरमिति तृचो वैकल्पिकोऽनुरूपः। सूत्रितं च। आ ते वत्सो मनो यमदाग्ने स्थूरं रयिं भर। आ. ७=८। इति॥हे अग्ने स्थूरम् स्थूलं वृद्धं पृथुं विस्तीर्णं गोमन्तं गोभिर्युक्तमश्विनमश्वोपेतं रयिं धनमा भर। अस्मभ्यमाहर। प्रयच्छ। खमन्तरिक्षमङ्ग्धि। वृष्ट्युदकैः सिञ्च। यद्वा। आत्मीयैस्तेजोभिव्यञ्जय। प्रकाशय। पणिं वणिजमदातारमसुरं वा वर्तय। इतो निर्गमय। यद्वा। दाने प्रवर्तय॥३॥

अग्निः। केतुराग्नेयः। गायत्री।

अग्ने॒ नक्ष॑त्रम॒जर॒मा सूर्यं॑ रोहयो दि॒वि ।  
दध॒ज्ज्योति॒र्जने॑भ्यः ॥ ०४॥

अग्ने॑ । नक्ष॑त्रम् । अ॒जर॑म् । आ । सूर्य॑म् । रो॒ह॒यः॒ । दि॒वि ।  
दध॑त् । ज्योतिः॑ । जने॑भ्यः ॥

हे अग्ने नक्षत्रन्। नक्षति सततं गच्छतीति नक्षत्रः। नक्षि गतौ। अमिनक्षीत्यादिनात्रन्प्रत्ययः। सततं गन्तारमजरं जरारहितं सूर्यं सर्वस्य प्रेरकमादित्यं दिव्यन्तरिक्ष आ रोहयः। उपर्यवस्थितवानसि। यद्वा। नक्षत्रं कृत्तिकादिकम् सूर्यं च दिव्यारोहयः। किं कुर्वन्। जनेभ्यः सर्वेभ्यः प्राणिभ्यो व्यवहार्थं ज्योतिः प्रकाशं दधद्विदधत् कुर्वन्। यथा सर्वेषां प्रकाशो भवति तथोन्नते देशे सूर्यमगमय इत्यर्थः॥४॥

अग्निः। केतुराग्नेयः। गायत्री।

अग्ने॑ के॒तुर्वि॒शाम॑सि॒ प्रेष्ठः॒ श्रेष्ठ॑ उपस्थ॒सत् ।  
बोधा॑ स्तो॒त्रे वयो॒ दध॑त् ॥ ०५॥

अग्ने॑ । के॒तुः । वि॒शाम् । अ॒सि॒ । प्रेष्ठः॑ । श्रेष्ठः॑ । उ॒प॒स्थ॒ऽसत् ।  
बोध॑ । स्तो॒त्रे । वयः॑ । दध॑त् ॥

हे अग्ने विशां प्रजानां यजमानां केतुः केतयितासि। ज्ञापयिता भवसि। अत एव प्रेष्ठः प्रियतमः श्रेष्ठः प्रशस्यतमश्च भवसि। स त्वमुपस्थसदुपस्थाने यज्ञगृहे निषीदन्बोध। अस्मदीयम् स्तोत्रमवगच्छा। किं कुर्वन्। स्तोत्रे स्तुवते जनाय वयोऽन्नं दधिद्विदधत् कुर्वन् प्रयच्छन्॥५॥