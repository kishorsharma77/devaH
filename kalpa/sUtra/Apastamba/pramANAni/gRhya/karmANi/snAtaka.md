---
title: स्नातकव्रानि
unicode_script: devanagari
emphasis_as_inline_comments: true
---

## होमः, क्षौरम्
वेदमधीत्य स्नास्यन् प्राग् उदयाद् व्रजं प्रविश्यान्तर्लोम्ना चर्मणा द्वारम् अपिधायास्ते १ नैनमेतदहरादित्यो ऽभितपेत् २  
मध्यन्दिने ऽग्नेरुपसमाधानाद्याज्यभागान्ते +++(शम्याः परिधिः, सकृत्पात्राणि मानुषाणि, स्नातक एव कर्ता)+++  
पालाशीं समिधमुत्तरया +++("इमं स्तोम"मित्येतया)+++ ऽऽधाय  
अपरेणाग्निं कट एरकायां +++(कटप्रकृतिभूते तृणे)+++ वोपविश्य  
उत्तरया +++("त्र्यायुष"मित्येतया)+++ क्षुरमभिमन्त्र्योत्तरेण यजुषा +++("शिवो नामासी"त्यनेन)+++ वप्त्रे प्रदायापां संसर्जनाद्याकेशनिधानात् समानम् ३ +++(तत्राचार्यस्संसर्जनोन्दने कृत्वा क्षुरं नापितादपादाय प्रतिदिशं प्रवाप्य पुनस्तस्मै प्रदाय तं च वपन्तमुत्तरयानुमन्त्रयते इति हरदत्तः। नाचार्यः - अन्योऽपि ब्राह्मण इति सुदर्शनसूरिः।)+++  

## मेखलात्यागः
जघनार्धे+++(=पश्चार्धे)+++ व्रजस्योपविश्य विस्रस्य मेखलां ब्रह्मचारिणे प्रयच्छति ४
तां स उत्तरेण +++("इदमहममुष्यामुष्ये"त्यादिना)+++ यजुषोदौम्बरमूले दर्भस्तम्बे वोपगूहति ५

##  स्नानं दन्तधावनं च
एवं विहिताभिर्+++(पूर्ववत्संसृष्टाभिः शीतोष्णाभिः)+++ एवाद्भिरुत्तराभिष् षड्भिस् +++(आपोहिष्ठीयाभिः हिरण्यवर्णीयाभिश्च)+++ स्नात्वा  
उत्तरया+++("अन्नाद्याय व्यूहध्वम्"इत्यनया)+++ उदुम्बरेण दतो+++(दन्तान्)+++ धावते ६
स्नानीयोच्छादितस् स्नातः ७
उत्तरेण यजुषाऽहतमन्तरं वासः परिधाय सार्वसुरभिणा चन्दनेनोत्तरैर्देशताभ्यः प्रदायोत्तरयानुलिप्य मणिं सौवर्णं सोपधानं सूत्रोतमुत्तरयोदपात्रे त्रिः प्रदक्षिणं परिप्लाव्योत्तरया ग्रीवास्वाबध्यैवमेव बादरं मणिं मन्त्रवर्जं सव्ये पाणावाबध्याहतमुत्तरं वासो रेवतीस्त्वेति समानम् ८
तस्य दशायां प्रवर्तौ प्रबध्य दर्व्यामाधायाज्येनाभ्यानायन्नुत्तरा आहुतीर्हुत्वा जयादि प्रतिपद्यते ९
परिषेचनान्तं कृत्वताभिरेव दक्षिणे कर्ण आबध्नीतैताभिस्सव्ये १०
एवमुत्तरैर्यथालिङ्गं स्रजश्शिरस्याञ्जनमादर्शावेक्षणमुपानहौ छत्रं दण्डमिति ११
वाचं यच्छत्यानक्षत्रेभ्यः १२
उदितेषु नक्षत्रेषु प्राचीमुदीचीं वा दिशमुपनिष्क्रम्योत्तरेणार्धर्चेन दिश उपस्थायोत्तरेण नक्षत्राणि चन्द्रमसमिति १३
रातिना सम्भाष्य यथार्थं गच्छति १४