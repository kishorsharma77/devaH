---
title: सोमयागे ऽसुरवञ्चनम्
unicode_script: devanagari
---

दे॒वा वै यद् य॒ज्ञेऽकु॑र्वत॒, तदसु॑रा अकुर्वत॒।  
ते दे॒वा ए॒तम् म॑हाय॒ज्ञम् अ॑पश्य॒न्।  
तम् अ॑तन्वत, अग्निहो॒त्रव्ँ व्र॒तम् अ॑कुर्वत॒।  
तस्मा॒द् द्विव्र॑तस् स्या॒द्, द्विर् ह्य॑ग्निहो॒त्रञ् जुह्व॑ति। 

पौर्णमा॒सय्ँ य॒ज्ञम् अ॑ग्नीषो॒मीय॑म् प॒शुम॑कुर्वत।  
दा॒र्श्यँय् य॒ज्ञम् आ॑ग्ने॒यम् प॒शुम॑कुर्वत।  
वैश्वदे॒वम् प्रा॑तस्सव॒नम् अ॑कुर्वत।  
वरुणप्रघा॒सान् माध्य॑न्दिन॒ँ॒ सव॑नँ।  
साकमे॒धान् पि॑तृय॒ज्ञन् त्र्य॑म्बकाँस् तृतीयसव॒नम॑कुर्वत॒।  

तमे॑षा॒मसु॑रा य॒ज्ञम् अ॒न्ववा॑जिगाँस॒न्। तन् नान्ववा॑य॒न्। ते॑ऽब्रुवन्न् "अध्वर्त॒व्या वा इ॒मे दे॒वा अ॑भूव॒न्नि"ति॒।  
तद॑ध्व॒रस्या॑ध्वर॒त्वन्, ततो॑ दे॒वा अभ॑व॒न् परासु॑रा॒।  
य ए॒वँव् वि॒द्वान्त् सोमे॑न॒ यज॑ते॒, भव॑त्या॒त्मना॒ परा॑स्य॒ भ्रातृ॑व्यो भवति ॥ [6]