---
title: पूर्वोत्तररूपसन्धिविद्या
unicode_script: devanagari
---

## प्रतिज्ञा
स॒ह नौ॒ यशः । स॒ह नौ ब्र॑ह्मव॒र्चसम् ।  
अथातस् सꣳहिताया उपनिषदव्ँ व्या॑ख्यास्या॒मः ।  
पञ्चस्वधिक॑रणे॒षु - अधिलोकम् अधिज्यौतिषम् अधिविद्यम् अधिप्रज॑म् अद्ध्या॒त्मम् । ता महासꣳहिता इ॑त्याच॒क्षते । 

## अधिलोकम्
अथा॑धिलो॒कम् ।  
पृथिवी पू॑र्वरू॒पम् । द्यौरुत्त॑ररू॒पम् । आका॑शस्स॒न्धिः । वायु॑स्सन्धा॒नम् । इत्य॑धिलो॒कम् । 

## अधिज्यौतिषम्
अथा॑धिज्यौ॒तिषम् । अग्निः पू॑र्वरू॒पम् । आदित्य उत्त॑ररू॒पम् । आ॑पस्स॒न्धिः । वैद्युत॑स्सन्धा॒नम् । इत्य॑धिज्यौ॒तिषम् । 

## अधिविद्यम्
अथा॑धिवि॒द्यम् । आचार्यः पू॑र्वरू॒पम् । अन्तेवास्युत्त॑ररू॒पम् । वि॑द्या स॒न्धिः । प्रवचनꣳ॑ सन्धा॒नम् । इत्य॑धिवि॒द्यम् ।

## अधिप्रजम् 
अथाधि॒प्रजम् । माता पू॑र्वरू॒पम् । पितोत्त॑ररू॒पम् । प्र॑जा स॒न्धिः । प्रजननꣳ॑ सन्धा॒नम् । इत्यधि॒प्रजम् । (5)


## अध्यात्मम्
अथाद्ध्या॒त्मम् । अधराहनुः पू॑र्वरू॒पम् । उत्तराहनुरुत्त॑ररू॒पम् । वाक्स॒न्धिः । जिह्वा॑ सन्धा॒नम् । इत्यद्ध्या॒त्मम् । 

## फलश्रुतिः
इतीमा म॑हास॒ꣳ॒हिताः । य एवमेता महासꣳहिता व्याख्या॑ता वे॒द । सन्धीयते प्रज॑या प॒शुभिः । ब्रह्मवर्चसेनान्नाद्येन सुवर्ग्येण॑ लोके॒न ।। (6)