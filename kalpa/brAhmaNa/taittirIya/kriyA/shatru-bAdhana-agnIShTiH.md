---
title: शत्रुबाधनाग्नीष्टिः
unicode_script: devanagari
---

दे॒वा म॑नु॒ष्याः॑ पि॒तर॒स् - ते॑ ऽन्यत॑ आस॒न्न्,  
असु॑रा॒ रक्षाँ॑सि पिशा॒चास् ते॑ऽन्यत॒स्,  
तेषा॑न्दे॒वाना॑मु॒त यदल्प॒ल्ँ लोहि॑त॒मकु॑र्व॒न्, तद्रक्षाँ॑सि॒ रात्री॑भिर् असुभ्न॒न्।  तान्त्सु॒ब्धान्मृ॒तान॒भि व्यौ॑च्छ॒त्।  
ते दे॒वा अ॑विदु॒र् - यो वै नो॒ ऽयम्म्रि॒यते॒ रक्षाँ॑सि॒ वा इ॒मङ् घ्न॒न्तीति॒। 

ते रक्षा॒ँ॒स्युपा॑मन्त्रयन्त॒। तान्य् अ॑ब्रुव॒न् वर॑व्ँ वृणामहै॒ - यत् असु॑रा॒ञ् जया॑म॒ तन् न॑स् स॒हास॒दिति॒।  
ततो॒ वै दे॒वा असु॑रान् अजय॒न्। तेऽसु॑राञ् जि॒त्वा रक्षा॒ँ॒स्यपा॑नुदन्त॒।  
तानि॒ रक्षा॒ँ॒स्यनृ॑तम् अक॒र्तेति॑ सम॒न्तन् दे॒वान् पर्य॑विश॒न्।

ते दे॒वा अ॒ग्नाव॑नाथन्त॒।  
ते॑ ऽग्नये॒ प्रव॑ते पुरो॒डाश॑म॒ष्टाक॑पाल॒न् निर॑वपन्न्, अ॒ग्नये॑ विबा॒धव॑ते॒, ऽग्नये॒ प्रती॑कवते॒।  
यद॒ग्नये॒ प्रव॑ते नि॒रव॑प॒न्‌ - यान्ये॒व पु॒रस्ता॒द् रक्षाँ॑सि आस॒न्, तानि॒ तेन॒ प्राणु॑दन्त॒।  
यद॒ग्नये॑ विबा॒धव॑ते॒ - यान्य् ए॒वाभितो॒ रक्षा॒ँ॒स्यास॒न्, तानि॒ तेन॒ व्य॑बाधन्त॒।  
यद॒ग्नये॒ प्रती॑कवते॒ - यान्ये॒व प॒श्चाद् रक्षा॒ँ॒स्यास॒न् तानि॒ तेनापा॑नुदन्त॒।  
ततो॑ दे॒वा अभ॑व॒न् परासु॑रा॒। 

यो भ्रातृ॑व्यवा॒न्त् स्यात्, स स्पर्ध॑मान ए॒तयेष्ट्या॑ यजेता॒ग्नये॒ प्रव॑ते पुरो॒डाश॑म॒ष्टाक॑पाल॒न् निर्व॑पेद्, अ॒ग्नये॑ विबा॒धव॑ते, अ॒ग्नये॒ प्रती॑कवते॒।  
यद॒ग्नये॒ प्रव॑ते नि॒र्वप॑ति॒ - य ए॒वास्मा॒च् छ्रेया॒न् भ्रातृ॑व्य॒स्, तन् तेन॒ प्र णु॑दते॒।  
यद॒ग्नये॑ विबा॒धव॑ते॒ - य ए॒वैने॑न स॒दृङ्, तन्तेन॒ वि बा॑धते॒।  
यद॒ग्नये॒ प्रती॑कवते॒ - य ए॒वास्मा॒त् पापी॑या॒न् तन् तेनाप॑ नुदते॒।  
प्र श्रेयाँ॑स॒म् भ्रातृ॑व्यन् नुद॒ते, ऽति॑ स॒दृश॑ङ्क्रामति॒, नैन॒म्पापी॑यान् आप्नोति॒ - य ए॒वँव्वि॒द्वान् ए॒तयेष्ट्या॒ यज॑ते ॥ [4]