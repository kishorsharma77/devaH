---
title: पुन्यनक्षत्राणि
unicode_script: devanagari
emphasis_as_inline_comments: true
---

## पुण्य-नक्षत्राणि कानि?
स॒लि॒लव्वाँ इ॒दम् अ॑न्त॒रासी॑त् । यदत॑रन्न् । तत् तार॑काणान् तारक॒त्वम् । यो वा इ॒ह यज॑ते । अ॒मुꣳ स लो॒कन् न॑क्षते+++(=?)+++ । तन् नक्ष॑त्राणान् नक्षत्र॒त्वम् ।। 

दे॒व॒गृ॒हा वै नक्ष॑त्राणि । य ए॒वव्वेँद॑ । गृ॒ह्ये॑व भ॑वति । 

दे॒व॒न॒क्ष॒त्राणि॒ वा अ॒न्यानि॑ ।। 11 ।। य॒म॒न॒क्ष॒त्राण्य॒न्यानि॑ । कृत्ति॑काᳶ प्रथ॒मम् । विशा॑खे उत्त॒मम् । तानि॑ देवनक्ष॒त्राणि॑ । अ॒नू॒रा॒धाᳶ प्र॑थ॒मम् । अ॒प॒भर॑णीर् उत्त॒मम् । तानि॑ यमनक्ष॒त्राणि॑ । यानि॑ देवनक्ष॒त्राणि॑ । तानि॒ दक्षि॑णेन॒ परि॑यन्ति । यानि॑ यमनक्ष॒त्राणि॑ ।। 12 ।। तान्युत्त॑रेण । 

अन्वे॑षामरा॒त् स्मेति॑ । तद॑नूरा॒धाः । ज्ये॒ष्ठमे॑षामवधि॒ष्मेति॑ । तज्ज्ये॑ष्ठ॒घ्नी । मूल॑मेषावृक्षा॒मेति॑ । तन् मू॑ल॒वऱ्ह॑णी । यन्नास॑हन्त । तद॑षा॒ढाः । यदश्लो॑णत् ।। 13 ।। तच्छ्रो॒णा । यदशृ॑णोत् । तच्छ्रवि॑ष्ठाः । यच्छ॒तमभि॑षज्यन्न् । तच्छ॒तभि॑षक् । प्रो॒ष्ठ॒प॒देषूद॑यच्छन्त । रे॒वत्या॑मरवन्त । अ॒श्व॒युजो॑रयुञ्जत । अ॒प॒भर॑णी॒ष्वपा॑वहन्न् । तानि॒ वा ए॒तानि॑ यमनक्ष॒त्राणि॑ ।

यान्ये॒व दे॑वनक्ष॒त्राणि॑ । तेषु॑ कुर्वीत यत्का॒री स्यात् । पु॒ण्या॒ह ए॒व कु॑रुते ।। 14 ।।

देवतासम्बन्धो [ऽन्यत्रोक्तः](../tattva/naxatra-deva/)।

## अभिज्ञानम्

तैत्तिरीयब्राह्मणे सायणभाष्ये [ऽत्र](https://archive.org/stream/Anandashram_Samskrita_Granthavali_Anandashram_Sanskrit_Series/ASS_037_Taittiriya_Brahmanam_with_Sayanabhashya_Part_1_-_Narayanasastri_Godbole_1934#page/n233/mode/2up), भट्टभास्करभाष्ये [ऽत्र](https://archive.org/stream/taittiriya/taittiriya_brahmana_bhaskara_01#page/n259/mode/2up)।

यत्पुण्य॒न्नक्ष॑त्रम् । तद्बट्कु॑र्वीतोपव्यु॒षम् । य॒दा वै सूर्य॑ उ॒देति॑ । अथ॒ नक्ष॑त्र॒न् नैति॑ ।  
याव॑ति॒ तत्र॒ सूर्यो॒ गच्छे॑त् । यत्र॑ जघ॒न्यं॑ पश्ये॑त् । ताव॑ति कुर्वीत यत्का॒री स्यात् । पु॒ण्या॒ह ए॒व कु॑रुते ।

ए॒वं ह॒ वै य॒ज्ञेषु॑ञ्च श॒तद्यु॑म्नञ्च मा॒त्स्यो नि॑रवसाय॒याञ् च॑कार ।। 6 ।।    2.1.5.2.1


### अस्यानुसरणम्
- "यावति काले चिह्निते प्रदेशे सूर्यो गच्छेत् … ततः प्रभृति कर्म कुर्याद् … यावति काले पुण्यं नक्षत्रम् अस्तं गच्छेत् ततः प्राक्" इति भट्टभास्करभाष्येऽन्तिमः पक्षो युक्तो भाति।
- उदाहरणम् \- चौले निश्चिते पुनर्वस्वोः \- "कृत्तिकानक्षत्रं सदा विषुवसूर्योदयस्थाने स्याद् इति निश्चिनुमश्चेत् (यथा तैत्तिरीयब्राह्मणाविर्भाववेलायाम् आसीत्), तर्हि पुनर्वसुनक्षत्रं 53-60 = -7 deg equinoctial longitude इति रेखायाम् आपतति।
    निश्चिते दिने (Mar 25 2018) सूर्योदयाद् ईषत् प्रागेव परिष्कृतनक्षत्रस्थानमेतद् (0deg latitude, -7 deg equinoctial longitude) उदेति।"
- चान्द्रनक्षत्रस्य प्रयोजनम् सूत्रकाले तु दृश्यते।

## मुहूर्त-कलनम्
दे॒वस्य॑ सवि॒तुᳶ प्रा॒तᳶ प्र॑स॒वᳶ प्रा॒णः । वरु॑णस्य सा॒यमा॑स॒वो॑ऽपा॒नः ।  
यत्प्र॑ती॒चीनं॑ प्रात॒स्तना॑त् । प्रा॒चीनꣳ॑ सङ्ग॒वात् । ततो॑ दे॒वा अ॑ग्निष्टो॒मन्निर॑मिमत । तत्तदात्त॑वीर्यन् निर्मा॒र्गः । 

मि॒त्रस्य॑ सङ्ग॒वः । तत्पुण्य॑न्तेज॒स्व्यहः॑ । तस्मा॒त्तऱ्हि॑ प॒शव॑स् स॒माय॑न्ति ।  
यत्प्र॑ती॒चीनꣳ॑ सङ्ग॒वात् ।। 15 ।। प्रा॒चीनं॑ म॒ध्यन्दि॑नात् । ततो॑ दे॒वा उ॒क्थ्य॑न्निर॑मिमत । तत्तदात्त॑वीर्यन्निर्मा॒र्गः ।
 
बृह॒स्पते॑र्म॒ध्यन्दि॑नः । तत् पुण्य॑न् तेज॒स्व्यहः॑ । तस्मा॒त्तऱ्हि॒ तेक्ष्णि॑ष्ठन्तपति ।  
यत्प्र॑ती॒चीनं॑ म॒ध्यन्दि॑नात् । प्रा॒चीन॑मपरा॒ह्णात् । ततो॑ दे॒वाष्षो॑ड॒शिन॒न्निर॑मिमत । तत्तदात्त॑वीर्यन्निर्मा॒र्गः ।। 16 ।।

भग॑स्यापरा॒ह्णः । तत्पुण्य॑न्तेज॒स्व्यहः॑ । तस्मा॑दपरा॒ह्णे कु॑मा॒र्यो॑ भग॑मि॒च्छमा॑नाश्चरन्ति ।  
यत्प्र॑ती॒चीन॑मपरा॒ह्णात् । प्रा॒चीनꣳ॑ सा॒यात् । ततो॑ दे॒वा अ॑तिरा॒त्रन्निर॑मिमत । तत्तदात्त॑वीर्यन्निर्मा॒र्गः ।

वरु॑णस्य सा॒यम् । तत्पुण्य॑न्तेज॒स्व्यहः॑ । तस्मा॒त्तऱ्हि॒ नानृ॑तव्वँदेत् ।। 17 ।।

## निष्ट्या
याङ्का॒मये॑त दुहि॒तरं॑ प्रि॒या स्या॒दिति॑ । तान्निष्ट्या॑यान्दद्यात् । प्रि॒यैव भ॑वति । नेव॒ तु पुन॒रा ग॑च्छति । 

## अभिजित्
अ॒भि॒जिन्नाम॒ नक्ष॑त्रम् । उ॒परि॑ष्टादषा॒ढाना॑म् । अ॒वस्ता॑च्छ्रो॒णायै॑ । 

दे॒वा॒सु॒रास् सय्यँ॑त्ता आसन्न् । ते दे॒वास् तस्मि॒न् नक्ष॑त्रे॒ ऽभ्य॑जयन्न् । यद॒भ्यज॑यन्न् । तद॑भि॒जितो॑ ऽभिजि॒त्त्वम् । यङ् का॒मये॑तानपज॒य्यञ् ज॑ये॒दिति॑ । तमे॒तस्मि॒न् नक्ष॑त्रे यातयेत्+++(=?)+++ । अ॒न॒प॒ज॒य्यमे॒व ज॑यति । पा॒पप॑राजितम्+++(=?)+++ इव॒ तु । 

## रेवती
प्र॒जाप॑तिᳶ प॒शून॑सृजत । ते नक्ष॑त्त्रन् नक्षत्त्र॒म् उपा॑तिष्ठन्त । ते स॒माव॑न्त ए॒वाभ॑वन्न् । ते रे॒वती॒म् उपा॑तिष्ठन्त ।। ते रे॒वत्यां॒ प्राभ॑वन्न् । तस्मा॑द् रे॒वत्यां॑ पशू॒नाङ् कु॑र्वीत । यत्किञ् चा॑र्वा॒चीन॒ꣳ॒ सोमा॑त् । प्रैव भ॑वन्ति । 

## व्रतविशेषः

स॒मा॒नस्याह्न॒ᳶ पञ्च॒ पुण्या॑नि॒ नक्ष॑त्राणि । च॒त्वार्य॑श्ली॒लानि॑ । तानि॒ नव॑ । यच्च॑ प॒रस्ता॒न्नक्ष॑त्राणा॒य्यँच्चा॒वस्ता॑त् । तान्येका॑दश ।  
ब्रा॒ह्म॒णो द्वा॑द॒शः । य ए॒वव्विँ॒द्वान्त् स॑व्वँत्स॒रव्ँ व्र॒तञ् चर॑ति । स॒व्वँ॒त्स॒रेणै॒वास्य॑ व्र॒तङ् गु॒प्तं भ॑वति । 

स॒मा॒नस्याह्न॒ᳶ पञ्च॒ पुण्या॑नि॒ नक्ष॑त्राणि । च॒त्वार्य॑श्ली॒लानि॑ । तानि॒ नव॑ । आ॒ग्ने॒यी रात्रिः॑ । ऐ॒न्द्रमहः॑ । तान्येका॑दश । आ॒दि॒त्यो द्वा॑द॒शः । य ए॒वव्विँ॒द्वान्त्स॑व्वँत्स॒रव्व्रँ॒तञ्चर॑ति । स॒व्वँ॒त्स॒रेणै॒वास्य॑ व्र॒तङ्गु॒प्तं भ॑वति ।। 18 ।।