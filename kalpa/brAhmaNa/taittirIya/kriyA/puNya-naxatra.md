---
title: पुण्यनक्षत्राणि
unicode_script: devanagari

---

## पुण्य-नक्षत्राणि कानि?
स॒लि॒लव्वाँ इ॒दम् अ॑न्त॒रासी॑त् । यदत॑रन्न् । तत् तार॑काणान् तारक॒त्वम् । यो वा इ॒ह यज॑ते । अ॒मुꣳ +++(स्वर्गं)+++ स लो॒कन् न॑क्षते+++(=प्राप्नोति)+++ । तन् नक्ष॑त्राणान् नक्षत्र॒त्वम् ।। 

दे॒व॒गृ॒हा वै नक्ष॑त्राणि । य ए॒वव्वेँद॑ । गृ॒ह्ये॑व भ॑वति । 

दे॒व॒न॒क्ष॒त्राणि॒ वा अ॒न्यानि॑ ।। 11 ।। य॒म॒न॒क्ष॒त्राण्य॒न्यानि॑ । कृत्ति॑काᳶ प्रथ॒मम् । विशा॑खे उत्त॒मम् । तानि॑ देवनक्ष॒त्राणि॑ । अ॒नू॒रा॒धाᳶ प्र॑थ॒मम् । अ॒प॒भर॑णीर् उत्त॒मम् । तानि॑ यमनक्ष॒त्राणि॑ । यानि॑ देवनक्ष॒त्राणि॑ । तानि॒ दक्षि॑णेन॒ परि॑यन्ति । यानि॑ यमनक्ष॒त्राणि॑ ।। 12 ।। तान्युत्त॑रेण । 

"+++(युद्धसामाग्रिभिः)+++ अन्वे॑षाम् +++(असुराणाम्)+++ अरा॒त्+++(=शीघ्रं)+++ स्मे"ति॑ +++(देवा अवदन्)+++ । तद॑नूरा॒धाः+++(=अनुकूल-सामग्र्यः)+++ ।  
"+++(असुरेषु)+++ ज्ये॒ष्ठमे॑षाम् अवधि॒ष्मे"ति॑ । तज् ज्ये॑ष्ठ॒घ्नी ।  
"मूल॑म् एषाम् अवृक्षा॒मे"ति॑ । तन् मू॑ल॒वऱ्ह॑णी ।  
यन्नास॑हन्त । तद॑षा॒ढाः ।  
यदश्लो॑णत्+++(=[प्रहार]सङ्घम् अकरोत्)+++ ।। 13 ।। तच्छ्रो॒णा ।  
यदशृ॑णोत् । तच्छ्रवि॑ष्ठाः ।  
यच् छ॒तम् अभि॑षज्यन्न् +++(=अचिकित्सन्)+++ । तच्छ॒तभि॑षक् ।  
प्रो॒ष्ठ॒प॒देषूद॑यच्छन्त +++(=उदनयन्)+++ ।  
रे॒वत्या॑मरवन्त ।  
अ॒श्व॒युजो॑रयुञ्जत ।  
अ॒प॒भर॑णी॒ष्वपा॑वहन्न् ।  
तानि॒ वा ए॒तानि॑ यमनक्ष॒त्राणि॑ ।

यान्ये॒व दे॑वनक्ष॒त्राणि॑ । तेषु॑ कुर्वीत यत्का॒री स्यात् । पु॒ण्या॒ह ए॒व कु॑रुते ।। 14 ।।

देवतासम्बन्धो [ऽन्यत्रोक्तः](../tattva/naxatra-deva/)।

## पुण्यदेशकालानुसार-व्रत-स्तुतिः

स॒मा॒नस्याह्न॒ᳶ +++(प्रातस्सङ्गवादयो भागाः)+++ पञ्च॒ पुण्या॑नि॒ नक्ष॑त्राणि +++(तदंशोपेतत्वात्)+++। +++(सन्धिभागाः)+++ च॒त्वार्य॑श्ली॒लानि॑ । तानि॒ नव॑ । यच्च॑ प॒रस्ता॒न् नक्ष॑त्राणा॒य्ँ यच् चा॒वस्ता॑त् । तान्येका॑दश ।  
ब्रा॒ह्म॒णो द्वा॑द॒शः ।

य ए॒वव्ँ वि॒द्वान्त् +++(१२-कालात्मकस्याह्नो १२-मासात्मकसंवत्सरस्येव भावितं व्रतं चरित्वा)+++ स॑व्वँत्स॒रव्ँ व्र॒तञ् चर॑ति । स॒व्वँ॒त्स॒रेणै॒वास्य॑ व्र॒तङ् गु॒प्तं भ॑वति । 

स॒मा॒नस्याह्न॒ᳶ पञ्च॒ पुण्या॑नि॒ नक्ष॑त्राणि । च॒त्वार्य॑श्ली॒लानि॑ । तानि॒ नव॑ । आ॒ग्ने॒यी रात्रिः॑ । ऐ॒न्द्रमहः॑ । तान्येका॑दश । आ॒दि॒त्यो द्वा॑द॒शः ।  
य ए॒वव्ँ वि॒द्वान्त् +++(१२-देवात्मकस्याह्नो १२-मासात्मकसंवत्सरस्येव भावितं व्रतं चरित्वा)+++ स॑व्वँत्स॒रव्ँ व्र॒तञ् चर॑ति । स॒व्वँ॒त्स॒रेणै॒वास्य॑ व्र॒तङ् गु॒प्तं भ॑वति । । 18 ।।


## अभिज्ञानम्

तैत्तिरीयब्राह्मणे सायणभाष्ये [ऽत्र](https://archive.org/stream/Anandashram_Samskrita_Granthavali_Anandashram_Sanskrit_Series/ASS_037_Taittiriya_Brahmanam_with_Sayanabhashya_Part_1_-_Narayanasastri_Godbole_1934#page/n233/mode/2up), भट्टभास्करभाष्ये [ऽत्र](https://archive.org/stream/taittiriya/taittiriya_brahmana_bhaskara_01#page/n259/mode/2up)।

यत्पुण्य॒न्नक्ष॑त्रम्, तद्बट्कु॑र्वीतोपव्यु॒षम्।  
य॒दा वै सूर्य॑ उ॒देति॑, अथ॒ नक्ष॑त्र॒न् नैति॑ +++(अस्तम्)+++, याव॑ति॒ तत्र॒ सूर्यो॒ गच्छे॑त् यत्र॑ जघ॒न्यं॑ +++(पुण्यनक्षत्रस्थानम्)+++ पश्ये॑त् - ताव॑ति कुर्वीत यत्का॒री स्यात् । पु॒ण्या॒ह ए॒व कु॑रुते ।

ए॒वं ह॒ वै य॒ज्ञेषु॑ञ्च श॒तद्यु॑म्नञ्च मा॒त्स्यो नि॑रवसाय॒याञ् च॑कार+++(निःशेषेण श्रैष्ठ्यम् प्रापयामास)+++ ।। 6 ।।    2.1.5.2.1

### अस्यानुसरणम्
- "यावति काले चिह्निते प्रदेशे सूर्यो गच्छेत् … ततः प्रभृति कर्म कुर्याद् … यावति काले पुण्यं नक्षत्रम् अस्तं गच्छेत् ततः प्राक्" इति भट्टभास्करभाष्येऽन्तिमः पक्षो युक्तो भाति। उदयकाले सूर्यप्रकाशसहितनक्षत्रयात्रया सूर्ययात्रया चोभयथा +ऊर्जितः खभागः पुण्यम् आतनोतीति भावः।
    - अथवा सायणाभिप्राये - "तस्मिञ्जघन्यदेशे यावति काले सूर्यो गच्छेत् तावति काले स्वेन कर्तव्यं कर्म कुर्यात्।"
- उदाहरणम् \- चौले निश्चिते पुनर्वस्वोः \- "कृत्तिकानक्षत्रं सदा विषुवसूर्योदयस्थाने स्याद् इति निश्चिनुमश्चेत् (यथा तैत्तिरीयब्राह्मणाविर्भाववेलायाम् आसीत्), तर्हि पुनर्वसुनक्षत्रं 53-60 = -7 deg equinoctial longitude इति रेखायाम् आपतति।
    निश्चिते दिने (Mar 25 2018) सूर्योदयाद् ईषत् प्रागेव परिष्कृतनक्षत्रस्थानमेतद् (0deg latitude, -7 deg equinoctial longitude) उदेति।"
- चान्द्रनक्षत्रस्य प्रयोजनम् सूत्रकाले तु दृश्यते।


## मुहूर्त-कलनम्
अह्नः कालविभागाः - प्रातः, सङ्गवः, पूर्वाह्णः, अपराह्णः, सायाह्नः। प्रत्येकस्मिन् मुहूर्तत्रयम् इति सायणः। तेषु सन्धिमुहूर्तानाम् अनौचित्यं कर्मसु ब्रूते।  

दे॒वस्य॑ सवि॒तुᳶ प्रा॒तᳶ प्र॑स॒वᳶ प्रा॒णः । वरु॑णस्य सा॒यमा॑स॒वो॑ऽपा॒नः ।  
यत्प्र॑ती॒चीनं॑ प्रात॒स्तना॑त् । प्रा॒चीनꣳ॑ सङ्ग॒वात् । ततो॑ दे॒वा अ॑ग्निष्टो॒मन्निर॑मिमत । तत्तदात्त॑वीर्यन् निर्मा॒र्गः । 

मि॒त्रस्य॑ सङ्ग॒वः । तत्पुण्य॑न्तेज॒स्व्यहः॑ । तस्मा॒त्तऱ्हि॑ प॒शव॑स् स॒माय॑न्ति ।  
यत्प्र॑ती॒चीनꣳ॑ सङ्ग॒वात् ।। 15 ।। प्रा॒चीनं॑ म॒ध्यन्दि॑नात् । ततो॑ दे॒वा उ॒क्थ्य॑न्निर॑मिमत । तत्तदात्त॑वीर्यन्निर्मा॒र्गः ।
 
बृह॒स्पते॑र्म॒ध्यन्दि॑नः । तत् पुण्य॑न् तेज॒स्व्यहः॑ । तस्मा॒त्तऱ्हि॒ तेक्ष्णि॑ष्ठन्तपति ।  
यत्प्र॑ती॒चीनं॑ म॒ध्यन्दि॑नात् । प्रा॒चीन॑मपरा॒ह्णात् । ततो॑ दे॒वाष्षो॑ड॒शिन॒न्निर॑मिमत । तत्तदात्त॑वीर्यन्निर्मा॒र्गः ।। 16 ।।

भग॑स्यापरा॒ह्णः । तत्पुण्य॑न्तेज॒स्व्यहः॑ । तस्मा॑दपरा॒ह्णे कु॑मा॒र्यो॑ भग॑मि॒च्छमा॑नाश्चरन्ति ।  
यत्प्र॑ती॒चीन॑मपरा॒ह्णात् । प्रा॒चीनꣳ॑ सा॒यात् । ततो॑ दे॒वा अ॑तिरा॒त्रन्निर॑मिमत । तत्तदात्त॑वीर्यन्निर्मा॒र्गः ।

वरु॑णस्य सा॒यम् । तत्पुण्य॑न्तेज॒स्व्यहः॑ । तस्मा॒त्तऱ्हि॒ नानृ॑तव्वँदेत् ।। 17 ।।

## निष्ट्या
याङ्का॒मये॑त दुहि॒तरं॑ प्रि॒या स्या॒दिति॑ । तान्निष्ट्या॑यान्दद्यात् । प्रि॒यैव भ॑वति । नेव॒ तु पुन॒रा ग॑च्छति । 

## अभिजित्
अ॒भि॒जिन्नाम॒ नक्ष॑त्रम् । उ॒परि॑ष्टादषा॒ढाना॑म् । अ॒वस्ता॑च्छ्रो॒णायै॑ । 

दे॒वा॒सु॒रास् सय्यँ॑त्ता आसन्न् । ते दे॒वास् तस्मि॒न् नक्ष॑त्रे॒ ऽभ्य॑जयन्न् । यद॒भ्यज॑यन्न् । तद॑भि॒जितो॑ ऽभिजि॒त्त्वम् । यङ् का॒मये॑त +अनपज॒य्यञ् +++(अपरं)+++ ज॑ये॒दिति॑ । तमे॒तस्मि॒न् नक्ष॑त्रे यातयेत्+++(=यत्नं कारयेत्)+++ । अ॒न॒प॒ज॒य्यमे॒व ज॑यति । पा॒पप॑राजितम् इव॒ तु +++(न राज्ञः प्रयासेन)+++। 

## रेवती
प्र॒जाप॑तिᳶ प॒शून॑सृजत । ते नक्ष॑त्त्रन् नक्षत्त्र॒म् +++(रेवतीभिन्नम् प्रति)+++ उपा॑तिष्ठन्त । ते स॒माव॑न्त +++(=समाः, अवृद्धाः)+++ ए॒वाभ॑वन्न् ।

ते रे॒वती॒म् उपा॑तिष्ठन्त ।। ते रे॒वत्यां॒ प्राभ॑वन्न् । तस्मा॑द् रे॒वत्यां॑ पशू॒नाङ् कु॑र्वीत । यत्किञ् चा॑र्वा॒चीन॒ꣳ॒ सोमा॑त् । प्रैव भ॑वन्ति । 

## विस्वरपाठः
अभिजिन्नाम नक्षत्रम् । उपरिष्टादषाढानाम् । अवस्ताच्छ्रोणायै । देवासुरास्सय्यँत्ता आसन्न् । ते देवास्तस्मिन्नक्षत्रेऽभ्यजयन्न् ।। 8 ।।
यदभ्यजयन्न् । तदभिजितोऽभिजित्त्वम् । यङ्कामयेतानपजय्यञ्जयेदिति । तमेतस्मिन्नक्षत्रे यातयेत् । अनपजय्यमेव जयति । पापपराजितमिव तु । प्रजापतिᳶ पशूनसृजत । ते नक्षत्त्रन्नक्षत्त्रमुपातिष्ठन्त । ते समावन्त एवाभवन्न् । ते रेवतीमुपातिष्ठन्त ।। 9 ।।
ते रेवत्यां प्राभवन्न् । तस्माद्रेवत्यां पशूनाङ्कुर्वीत । यत्किञ्चार्वाचीनꣳ सोमात् । प्रैव भवन्ति । सलिलव्वाँ इदमन्तरासीत् । यदतरन्न् । तत्तारकाणान्तारकत्वम् । यो वा इह यजते । अमुꣳ स लोकन्नक्षते । तन्नक्षत्राणान्नक्षत्रत्वम् ।। 10 ।।
देवगृहा वै नक्षत्राणि । य एवव्वेँद । गृह्येव भवति । यानि वा इमानि पृथिव्याश्चित्राणि । तानि नक्षत्राणि । तस्मादश्लीलनाम२ꣳ श्चित्रे । नावस्येन्न यजेत । यथा पापाहे कुरुते । तादृगेव तत् । देवनक्षत्राणि वा अन्यानि ।। 11 ।।
यमनक्षत्राण्यन्यानि । कृत्तिकाᳶ प्रथमम् । विशाखे उत्तमम् । तानि देवनक्षत्राणि । अनूराधाᳶ प्रथमम् । अपभरणीरुत्तमम् । तानि यमनक्षत्राणि । यानि देवनक्षत्राणि । तानि दक्षिणेन परियन्ति । यानि यमनक्षत्राणि ।। 12 ।।
तान्युत्तरेण । अन्वेषामरात्स्मेति । तदनूराधाः । ज्येष्ठमेषामवधिष्मेति । तज्ज्येष्ठघ्नी । मूलमेषावृक्षामेति । तन्मूलवऱ्हणी । यन्नासहन्त । तदषाढाः । यदश्लोणत् ।। 13 ।।
तच्छ्रोणा । यदशृणोत् । तच्छ्रविष्ठाः । यच्छतमभिषज्यन्न् । तच्छतभिषक् । प्रोष्ठपदेषूदयच्छन्त । रेवत्यामरवन्त । अश्वयुजोरयुञ्जत । अपभरणीष्वपावहन्न् । तानि वा एतानि यमनक्षत्राणि । यान्येव देवनक्षत्राणि । तेषु कुर्वीत यत्कारी स्यात् । पुण्याह एव कुरुते ।। 14 ।।
देवस्य सवितुᳶ प्रातᳶ प्रसवᳶ प्राणः । वरुणस्य सायमासवोऽपानः । यत्प्रतीचीनं प्रातस्तनात् । प्राचीनꣳ सङ्गवात् । ततो देवा अग्निष्टोमन्निरमिमत । तत्तदात्तवीर्यन्निर्मार्गः । मित्रस्य सङ्गवः । तत्पुण्यन्तेजस्व्यहः । तस्मात्तऱ्हि पशवस्समायन्ति । यत्प्रतीचीनꣳ सङ्गवात् ।। 15 ।।
प्राचीनं मध्यन्दिनात् । ततो देवा उक्थ्यन्निरमिमत । तत्तदात्तवीर्यन्निर्मार्गः । बृहस्पतेर्मध्यन्दिनः । तत्पुण्यन्तेजस्व्यहः । तस्मात्तऱ्हि तेक्ष्णिष्ठन्तपति । यत्प्रतीचीनं मध्यन्दिनात् । प्राचीनमपराह्णात् । ततो देवाष्षोडशिनन्निरमिमत । तत्तदात्तवीर्यन्निर्मार्गः ।। 16 ।।
भगस्यापराह्णः । तत्पुण्यन्तेजस्व्यहः । तस्मादपराह्णे कुमार्यो भगमिच्छमानाश्चरन्ति । यत्प्रतीचीनमपराह्णात् । प्राचीनꣳ सायात् । ततो देवा अतिरात्रन्निरमिमत । तत्तदात्तवीर्यन्निर्मार्गः । वरुणस्य सायम् । तत्पुण्यन्तेजस्व्यहः । तस्मात्तऱ्हि नानृतव्वँदेत् ।। 17 ।।
ब्राह्मणो वा अष्टाविꣳशो नक्षत्राणाम् । समानस्याह्नᳶ पञ्च पुण्यानि नक्षत्राणि । चत्वार्यश्लीलानि । तानि नव । यच्च परस्तान्नक्षत्राणाय्यँच्चावस्तात् । तान्येकादश । ब्राह्मणो द्वादशः । य एवव्विँद्वान्त्सव्वँत्सरव्व्रँतञ्चरति । सव्वँत्सरेणैवास्य व्रतङ्गुप्तं भवति । समानस्याह्नᳶ पञ्च पुण्यानि नक्षत्राणि । चत्वार्यश्लीलानि । तानि नव । आग्नेयी रात्रिः । ऐन्द्रमहः । तान्येकादश । आदित्यो द्वादशः । य एवव्विँद्वान्त्सव्वँत्सरव्व्रँतञ्चरति । सव्वँत्सरेणैवास्य व्रतङ्गुप्तं भवति ।। 18 ।।