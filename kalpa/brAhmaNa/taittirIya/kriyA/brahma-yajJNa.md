---
title: ब्रह्म-यज्ञः
unicode_script: devanagari
emphasis_as_inline_comments: true
---

[तैत्तिरियारण्यके अत्र](https://archive.org/stream/Anandashram_Samskrita_Granthavali_Anandashram_Sanskrit_Series/ASS_036_Taittiriya_Aranyakam_With_Sayana_Bhashya_Part_1_-_Babasastri_Phadke_1898#page/n145/mode/2up)।


## क्रमः
ब्र॒ह्म॒य॒ज्ञेन॑ य॒क्ष्यमा॑णः॒  
प्राच्या॑न्दि॒शि ग्रामा॒द् अछ॑दिर्-द॒ऱ्श+++(=छदतृणानि यथा न दृश्यन्ते)+++ उदी॑च्यां प्रागुदी॒च्याव्ँ वो॒दित॑ आदि॒त्ये  
द॑क्षिण॒त उ॑प॒वीयो॑प॒विश्य॒  
हस्ता॑वव॒निज्य॒+++(=प्रक्षाल्य)+++ त्रिराचा॑मे॒द्, द्विः प॑रि॒मृज्य॑, स॒कृदु॑प॒स्पृश्य॒ शिर॒श् चक्षु॑षी॒ नासि॑के॒ श्रोत्रे॒ हृद॑यमा॒लभ्य॒।  
यत्त्रिरा॒चाम॑ति॒ तेन॒ ऋचः॑ प्रीणाति॒। यद्द्विः प॑रि॒मृज॑ति॒ तेन यजूꣳ॑षि॒। यत् स॒कृदु॑प॒स्पृश॑ति॒ तेन॒ सामा॑नि॒। यच्छिर॒श्चक्षु॑षी॒ नासि॑के॒ श्रोत्रे॒ हृद॑यमा॒लभ॑ते॒ तेनाथ॑र्वाङ्गि॒रसो॑ ब्राह्म॒णानी॑तिहा॒सान् पु॑रा॒णानि॒ कल्पा॒न्गाथा॑ नाराश॒ꣳ॒सीः प्री॑णाति॒।  
दर्भा॑णां म॒हदु॑प॒स्तीर्यो॒पस्थ॑ङ्+++(=आसनविशेषम्)+++ कृ॒त्वा  
प्राङा+++(नना)+++सी॑नस् स्वाध्या॒यमधी॑यीत - अ॒पाव्ँ वा ए॒ष ओष॑धीना॒ꣳ॒ रसो॒ यद्द॒र्भास्, सर॑समे॒व ब्रह्म॑ कुरुते।  
दक्षिणोत्त॒रौ पा॒णी कृ॒त्वा सप॒वित्रा॒व्,  
ओमिति॒ प्रति॑पद्यत - ए॒तद्वै यजु॑स् त्रयीव्विँ॒द्यां प्रत्ये॒षा वाग्, ए॒तत् प॑र॒मम॒क्षर॒न्, तदे॒तद् ऋ॒चा ऽभ्यु॑क्तम् - "ऋ॒चो अ॒क्षरे॑ पर॒मे व्यो॑म॒न्॒ यस्मि॑न्दे॒वा अधि॒ विश्वे॑ निषे॒दुः। यस्तन्न वेद॒ किमृ॒चा क॑रिष्यति॒ य इत्तद्वि॒दुस्त इ॒मे समा॑सत॒" इति॒।  
त्रीने॒व +++(वेदसारान् लोकत्रयात्मकान्)+++ प्रायु॑ङ्क्त॒ - भूर्भुव॒स्स्व॑रित्या॑ह+++(=पठेत्)+++। - ए॒तद्वै वा॒चस् स॒त्यम्। यदे॒व वा॒चस् स॒त्यन् तत् प्रायु॒ङ्क्त।  
अथ॑ सावि॒त्रीङ् गा॑य॒त्रीन् त्रिर् अन्वा॑ह - प॒च्छो॑+++(=पद्-शः)+++ ऽर्धर्च॑शो ऽनवा॒नꣳ+++(=पूर्णम्)+++ - स॑वि॒ता श्रियः॑ प्रसवि॒ता। श्रिय॑मे॒वाप्नो॒ति।  
अथो॑ +++(पूर्वेद्युः)+++ प्र॒ज्ञात॑यै॒व+++(=स्मृतयैव)+++ प्र॑ति॒पदा॒+++(=आरम्भभागेन)+++ +++(परेद्युः)+++ छन्दाꣳ॑सि॒ प्रति॑पद्यते ।

### मध्याह्ने विशेषः
म॒ध्यन्दि॑ने प्र॒बल॒मधी॑यीत -अ॒सौ खलु॒ वाव+++(?)+++ +एष आ॑दि॒त्यो यद् ब्रा॑ह्म॒णस्, तस्मा॒त् तऱ्हि॒ तेक्ष्णि॑ष्ठन्+++(=बहुतीक्ष्णं)+++ तपति॒।  
तदे॒षा ऽभ्यु॑क्ता - "चि॒त्रन्दे॒वाना॒मुद॑गा॒द् अनी॑क॒ञ् चक्षु॑र् मि॒त्रस्य॒ वरु॑णस्या॒ग्नेः । आप्रा॒ द्यावा॑पृथि॒वी अ॒न्तरि॑क्ष॒ꣳ॒ सूर्य॑ आ॒त्मा जग॑तस् त॒स्थुष॒श्" चेति॒।  

### पर्यवसानम्
स वा ए॒ष य॒ज्ञस्, स॒द्यः प्रता॑यते स॒द्यस् सन्ति॑ष्ठते॒। तस्य॒ प्राक् सा॒यम् अ॑वभृ॒थो - नमो॒ ब्रह्म॑ण॒ इति॑ परिधा॒नीया॒न् त्रिरन्वा॑ह। … …नमो॒ ब्रह्म॑णे॒+++(=वेदाय)+++ नमो॑ अस्त्व॒ग्नये॒ नमः॑ पृथि॒व्यै नम॒ ओष॑धीभ्यः । नमो॑ वा॒चे नमो॑ वा॒चस्पत॑ये॒ नमो॒ विष्ण॑वे बृह॒ते क॑रोमि । … अ॒प उ॑प॒स्पृश्य॑ गृ॒हान् ए॑ति॒।  
ततो॒ यत्किञ्च॒ ददा॑ति॒ सा दक्षि॑णा । (16) ।। 13 । 

## अशक्तपक्षः
ग्रामे॒ मन॑सा स्वाध्या॒यमधी॑यीत॒ - दिवा॒ नक्त॑व्वेँ॒ति ह॑स्मा॒ह शौ॒च आ॑ह्ने॒य, उ॒तार॑ण्ये॒बल॑ उ॒त वा॒चा+++(=जिह्वास्पन्दनमात्रेण)+++ +उत तिष्ठ॑न्नु॒त व्रज॑न्नु॒तासी॑न उ॒त शया॑नो॒ऽधीयी॑तै॒व। स्वा॑ध्या॒यन्तप॑स्वी॒ पुण्यो॑ भवति॒ य ए॒वव्विँद्वान्थ् स्वा॑ध्या॒यमधी॑ते॒। 

## अनध्यायः
तस्य॒ वा ए॒तस्य॑ य॒ज्ञस्य॒ द्वाव॑नध्या॒यौ यदा॒त्माऽशुचि॒र् यद्दे॒शः। 

### ग्रहणाय +अनध्यायेऽपि स्वाध्यायः
तस्य॒ वा ए॒तस्य॑ य॒ज्ञस्य॒ मेघो॑ हवि॒र्धान॑व्ँ, वि॒द्युद् अ॒ग्निर्, व॒ऱ्षꣳ ह॒विस्, स्त॑नयि॒त्नुर् व॑षट्का॒रो, यद॑व॒स्फूर्ज॑ति॒ सो ऽनु॑वषट्का॒रो वा॒युरा॒त्मा ऽमा॑वा॒स्या॑ स्विष्ट॒कृत्।

य ए॒वव्विँ॒द्वान् मे॒घे व॒ऱ्षति॑, वि॒द्योत॑माने, स्त॒नय॑त्यव् अ॒स्फूर्ज॑ति॒, पव॑माने वा॒याव्, अ॑मावा॒स्या॑याꣳ स्वाध्या॒यमधी॑ते॒ - तप॑ ए॒व तत् त॑प्यते॒।

## फलम्, अकरणे दोषः
तपो॑ हि स्वाध्या॒य इति। उ॑त्त॒मन् नाकꣳ॑ रोहत्य्, उत्त॒मस् स॑मा॒नानां॑ भवति॒। याव॑न्तꣳ ह॒ वा इ॒माव्ँ वि॒त्तस्य॑ पू॒र्णान् दद॑थ् स्व॒र्गल्ँ लो॒कञ् ज॑यति॒, ताव॑न्तल्ँ लो॒कञ् ज॑यति॒। भूयाꣳ॑सञ् चाक्ष॒य्यञ् चाप॑पुनर्मृ॒त्युञ्ज॑यति॒। ब्रह्म॑ण॒स् सायु॑ज्यङ्गच्छति ।।17।।14।

… समृ॑द्धिर्+++(=यज्ञार्थसामग्री)+++ दैव॒तानि॒ +++(अतो यज्ञान्तरापेक्षया सरल्तरम्)+++।  
य ए॒वव्विँ॒द्वान् म॑हारा॒त्र उ॒षस्युदि॑ते॒ व्रज॒२ꣳ॒स्तिष्ठ॒न्नासी॑न॒श्शया॑नो॒ऽरण्ये॑ ग्रामे॒ वा याव॑त्त॒रस२ꣳ॑ स्वाध्या॒यमधी॑ते॒ सर्वा॑ल्लोँ॒काञ्ज॑यति॒। सर्वा॑ल्लोँ॒कान॑नृ॒णोऽनु॒ सञ्च॑रति॒। तदे॒षाभ्यु॑क्ता - "अ॒नृ॒णा अ॒स्मिन्न॑नृ॒णाः पर॑स्मि२ꣳस्तृ॒तीये॑ लो॒के अ॑नृ॒णास्स्या॑म । ये दे॑व॒याना॑ उ॒त पि॑तृ॒याणा॒स्सर्वा॑न्प॒थो अ॑नृ॒णा आक्षी॑ये॒मे"ति । 

अ॒ग्निं वै जा॒तं पा॒प्मा ज॑ग्राह॒। तन्दे॒वा आहु॑तीभिः पा॒प्मान॒म् अपा॑घ्न॒न्, आहु॑तीनाय्यँ॒ज्ञेन॑, य॒ज्ञस्य॒ दक्षि॑णाभि॒र्, दक्षि॑णानां ब्राह्म॒णेन॑, ब्राह्म॒णस्य॒ छन्दो॑भि॒श्, छन्द॑साꣳ स्वाध्या॒येन। अप॑हतपाप्मा स्वाध्या॒यो॑ दे॒वप॑वित्र॒व्वाँ ए॒तत्। तय्ँ यो ऽनू॑त्सृ॒जत्य्+++(=त्यजति)+++ अभा॑गो वा॒चि भ॑व॒त्यभा॑गो ना॒के। तदे॒षाऽभ्यु॑क्ता- "यस्ति॒त्याज॑ सखि॒विद॒ꣳ॒ सखा॑य॒न् न तस्य॑ वा॒च्यपि॑ भा॒गो अ॑स्ति । यदीꣳ॑ शृ॒णोत्य॒लकꣳ॑ शृणोति॒ न हि प्र॒वेद॑ सुकृ॒तस्य॒ पन्था॒मि"ति॒।

तस्मा॑त् स्वाध्या॒यो ऽध्ये॑त॒व्यो॑ - यय्यँ॑ड्क्र॒तुमधी॑ते॒ तेन॑ तेनास्ये॒ष्टं भ॑वत्य्, अ॒ग्नेर्वा॒योरा॑दि॒त्यस्य॒ सायु॑ज्यङ्गच्छति॒ तदे॒षाऽभ्यु॑क्ता -

<div class="js_include" url="brAhmaNa-vandanam.md"  newLevelForH1="2" includeTitle="true"> </div>



