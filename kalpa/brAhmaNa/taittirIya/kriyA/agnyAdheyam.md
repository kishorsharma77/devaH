---
title: अग्न्याधानम्
unicode_script: devanagari
---

## कालसूचना
कृत्ति॑कास्व॒ग्निमाद॑धीत । ए॒तद्वा अ॒ग्नेर्नक्ष॑त्त्रम् । यत्कृत्ति॑काः । स्वाया॑मै॒वैनं॑ दे॒वता॑यामा॒धाय॑ । ब्र॒ह्म॒व॒र्च॒सी भ॑वति । मुखं॒ वा ए॒तन्नक्ष॑त्त्राणाम् । यत्कृत्ति॑काः । यᳶ कृत्ति॑कास्व॒ग्निमा॑ध॒त्ते । मुख्य॑ ए॒व भ॑वति । अथो॒ खलु॑ अ॒ग्नि॒न॒क्ष॒त्त्रमित्यप॑चायन्ति । गृ॒हान् ह॒ दाहु॑को+++(=?)+++ भवति ।  

प्र॒जाप॑ती रोहि॒ण्याम् अ॒ग्निम॑सृजत । तं दे॒वा रो॑हि॒ण्याम् आद॑धत । ततो॒ वै ते सर्वा॒न् रोहा॑न् अरोहन्न् । तद्रो॑हि॒ण्यै रो॑हिणि॒त्वम् ।  
यो रो॑हि॒ण्याम् अ॒ग्निमा॑ध॒त्ते - ऋ॒ध्नोत्ये॒व, सर्वा॒न् रोहा॑न् रोहति ।

दे॒वा वै भ॒द्रास्सन्तो॒ऽग्निमाधि॑त्सन्त । तेषा॒मना॑हितो॒ ऽग्निरासी॑त् । अथै॑भ्यो वा॒मं+++(=?)+++ वस्वपा॑क्रामत् ।  
ते पुन॑र्वस्वो॒राद॑धत । ततो॒ वै तान् वा॒मं वसू॒पाव॑र्तत ।  
यᳶ पु॒राऽभ॒द्रस्सन्पापी॑या॒न्त्स्यात् । स पुन॑र्वस्वोर॒ग्निमाद॑धीत । पुन॑रे॒वैनं॑ वा॒मं वसू॒पाव॑र्तते । भ॒द्रो भ॑वति । यᳶ का॒मये॑त॒ दानका॑मा मे प्र॒जास्स्यु॒रिति॑ । स पूर्व॑यो॒ᳶ फल्गु॑न्योर॒ग्निमाद॑धीत ।।



## विस्वरपाठः
कृत्तिकास्वग्निमादधीत । एतद्वा अग्नेर्नक्षत्त्रम् । यत्कृत्तिकाः । स्वायामैवैनं देवतायामाधाय । ब्रह्मवर्चसी भवति । मुखं वा एतन्नक्षत्त्राणाम् । यत्कृत्तिकाः । यᳶ कृत्तिकास्वग्निमाधत्ते । मुख्य एव भवति । अथो खलु ।। 6 ।।
अग्निनक्षत्त्रमित्यपचायन्ति । गृहान् ह दाहुको भवति । प्रजापती रोहिण्यामग्निमसृजत । तं देवा रोहिण्यामादधत । ततो वै ते सर्वान्रोहानरोहन्न् । तद्रोहिण्यै रोहिणित्वम् । यो रोहिण्यामग्निमाधत्ते । ऋध्नोत्येव । सर्वान्रोहान्रोहति । देवा वै भद्रास्सन्तोऽग्निमाधित्सन्त ।। 7 ।।
तेषामनाहितोऽग्निरासीत् । अथैभ्यो वामं वस्वपाक्रामत् । ते पुनर्वस्वोरादधत । ततो वै तान् वामं वसूपावर्तत । यᳶ पुराऽभद्रस्सन्पापीयान्त्स्यात् । स पुनर्वस्वोरग्निमादधीत । पुनरेवैनं वामं वसूपावर्तते । भद्रो भवति । यᳶ कामयेत दानकामा मे प्रजास्स्युरिति । स पूर्वयोᳶ फल्गुन्योरग्निमादधीत ।। 8 ।।
अर्यम्णो वा एतन्नक्षत्त्रम् । यत्पूर्वे फल्गुनी । अर्यमेति तमाहुर्यो ददाति । दानकामा अस्मै प्रजा भवन्ति । यᳶ कामयेत भगी स्यामिति । स उत्तरयोᳶ फल्गुन्योरग्निमादधीत । भगस्य वा एतन्नक्षत्त्रम् । यदुत्तरे फल्गुनी । भग्येव भवति । कालकञ्जा वै नामासुरा आसन्न् ।। 9 ।।
ते सुवर्गाय लोकायाग्निमचिन्वत । पुरुष इष्टकामुपादधात्पुरुष इष्टकाम् । स इन्द्रो ब्राह्मणो ब्रुवाण इष्टकामुपाधत्त । एषा मे चित्रा नामेति । ते सुवर्गं लोकमा प्रारोहन्न् । स इन्द्र इष्टकामावृहत् । तेऽवाकीर्यन्त । येऽवाकीर्यन्त । त ऊर्णावभयोऽभवन्न् । द्वावुदपतताम् ।। 10 ।।
तौ दिव्यौ श्वानावभवताम् । यो भ्रातृव्यवान्त्स्यात् । स चित्रायामग्निमादधीत । अवकीर्यैव भ्रातृव्यान् । ओजो बलमिन्द्रियं वीर्यमात्मन्धत्ते । वसन्ता ब्राह्मणोऽग्निमादधीत । वसन्तो वै ब्राह्मणस्यर्तुः । स्व एवैनमृतावाधाय । ब्रह्मवर्चसी भवति । मुखं वा एतदृतूनाम् ।। 11 ।।
यद्वसन्तः । यो वसन्ताऽग्निमाधत्ते । मुख्य एव भवति । अथो योनिमन्तमेवैनं प्रजातमाधत्ते । ग्रीष्मे राजन्य आदधीत । ग्रीष्मो वै राजन्यस्यर्तुः । स्व एवैनमृतावाधाय । इन्द्रियावी भवति । शरदि वैश्य आदधीत । शरद्वै वैश्यस्यर्तुः ।। 12 ।।
स्व एवैनमृतावाधाय । पशुमान्भवति । न पूर्वयोᳶ फल्गुन्योरग्निमादधीत । एषा वै जघन्या रात्रिस्संवत्सरस्य । यत्पूर्वे फल्गुनी । पृष्टित एव संवत्सरस्याग्निमाधाय । पापीयान्भवति । उत्तरयोरा दधीत । एषा वै प्रथमा रात्रिस्संवत्सरस्य । यदुत्तरे फल्गुनी । मुखत एव संवत्सरस्याग्निमाधाय । वसीयान्भवति । अथो खलु । यदैवैनं यज्ञ उपनमेत् । अथादधीत । सैवास्यर्द्धिः ।। 13 ।।