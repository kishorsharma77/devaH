---
title: '1.3'

---

## स्मृत्याचारप्रामाण्याधिकरणम्

एवं तावद्विध्यर्थवादमन्त्रनामधेयात्मकस्य वेदस्य धर्मं प्रत्युपयोगः साधित इदानीं पौरुषेयीषु स्मर्यमाणार्थावधिषु मन्वादिप्रणीतनिबन्धनासु स्मृतिष्वनिबद्धेषु चाऽऽचारेषु चिन्ता । तत्र किंचिदुदाहृत्य विचारः कर्तव्य इत्यष्टकादिस्मरणानि मन्वादिस्थानि तद्ग्रन्थसमर्पितानि प्रमाणाप्रमाणविचारविषयत्वेनोदाह्रियन्ते । संदेहहेतुश्चाभिधीयते ।

पारतन्त्र्यात्स्वतो नैषां प्रमाणत्वावधारणा ।  
अप्रामाण्यविकल्पस्तु द्रढिम्नैव विहन्यते ॥  


मन्वादिवचनं स्मृत्यपेक्षं स्मृतिश्च मूलप्रमाणापेक्षिणीति नैकस्यापि वेदवन्निरपेक्षप्रामाण्यनिश्चयः । यतस्तु वेदवादिनामेवाविभागेनाविच्छिन्नपारम्पर्यपरिग्रहादार्ढ्यमतो नाप्रामाण्याध्यवसानमिति युक्तः संदेहः । तत्र पूर्वपक्षवादी वदति नैषां प्रामाण्यमेवापेक्षितव्यमिति । कुतः ।

पूर्वविज्ञानविषयं विज्ञानं स्मृतिरुच्यते ।  
पूर्वज्ञानाद्विना तस्याः प्रामाण्यं नावधार्यते ।  


सर्वस्मरणानि हि प्रत्यक्षाद्यवगतेऽर्थे तदानुरूप्येणोपजायमानान्यर्थं समर्थयन्ति । तदिहाष्टकादीनां स्वर्गादिसाध्यसाधनभावं प्रत्यक्षादीनि तावन्न गृह्णन्तीति साधितम् । शब्दोऽपि यथाऽग्निहोत्रादिषु प्रत्यक्षेणोपलभ्यते नैवं मन्त्राः ।

प्रत्यक्षानुपलब्धे न शब्दे सद्भावकल्पना ।  
धर्मास्तित्वप्रमाणाद्धि विप्रकृष्टतरा भवेत् ॥  


शब्दस्य तावदेकमेव प्रत्यक्षं प्रमाणम् । स चेत्तेनानवगम्यमानोऽप्यम्तीत्युच्यते ततो वरं धर्मास्तित्वमेव निष्प्रमाणकमभ्युपगतमिति ।

न वाऽऽनुमानमप्यस्मिन्नष्टकाश्रुतिकल्पने ।  
न हि स्मृतिस्तया व्याप्ता दृष्टाऽन्यद्वाऽनुमापकम् ॥  


यथैव धर्मे संबन्धादर्शनान्न किंचिल्लिङ्गं क्रमते तथाऽष्टकादिश्रुतावपि ।

न वाऽऽगमेन तद्बोधो नित्येन कृतकेन वा ।  
विस्रम्भः कृतके नास्ति नित्यो नैवोपपद्यते ॥  


यद्यप्यैन्द्रियकत्वादष्टकादिस्मृतीनां पौरुषेयागमगम्यत्वं संभवति । तथाऽपि विप्रलम्भभूयिष्ठत्वादश्रद्धेयवचनेषु पुरुषेष्वनध्यवसानम् । दृश्यन्ते ह्यनागमिकानप्यर्थानागमिकत्वाध्यारोपेण केचिदद्यत्वेऽप्यभिदधानाः । तेन मन्वादिभिरपि किमष्टकाश्रुतीरुपलभ्य वेदमूलत्वं स्वनिबन्धनानां प्रतिज्ञातमुतानुपलभ्यैव श्रद्धेयवाक्यत्वार्थमिति दुष्टपुरुषाकुलितचेतसां भवति संदेहः । तावता च प्रामाण्यविघातः । नित्यस्य वचनस्याऽऽदिमत्स्मरणमूलप्रतिपादने व्यापार एव नास्ति । न च मन्त्रलिङ्गानि स्वयं मूलत्वं प्रतिपद्यन्ते । विधिशून्यत्वात् । न च मूलान्तरं न्यायागतं सूचयन्ति । अन्यपरत्वात् । न च सर्वेषां स्मृतिप्रणयिनामविगानम्+++(यदुच्यते द्विजातीनां शूद्राद्दारोपसंग्रहः । न तन्मम मतं यस्मात्तत्राऽऽत्मा जायते स्वयम् ॥ इत्यादिना विगानदर्शनादिति भावः ।)+++ । येन पौरुषेयागमबलादुपलब्धपूर्वश्रुतिमूलत्वं स्यात् ।

न च विज्ञायते वाक्यं कीदृशं तैर्निरूपितम् ।  
अर्थवादादिरूपाद्धि पश्यामो भ्राम्यतो बहून् ।  


यदि ह्येतदेकान्तेन गम्येत यथाविधि वाक्यान्येव मन्वादिभिरुपलब्धानीति । ततः काऽपि कल्पना स्यादद्यत्वेऽप्यन्यपरार्थवादादिवचनेभ्योऽपि भ्राम्यन्तः पुरुषा दृश्यन्ते । तेन तेष्वप्याशङ्का भवति । मृतसाक्षिकव्यवहारवच्च प्रलीनशाखामूलत्वकल्पनायां यस्मै यद्रोचते स तत्प्रमाणीकुर्यात् । तस्मान्नाऽऽगमेनापि मूलोपलब्धिः ॥

उपमानं त्वदृष्टेऽर्थे सदृशे चानिरुपिते ।  
नैवेष्टमिति तेनापि न मूलश्रुतिसाधनम् ॥  


अर्थापत्त्याऽपि यत्किं चिन्मूलमित्यवगम्यते ।  
तच्चाप्रमाणपक्षेऽपि भ्रान्त्यादि न विरुध्यते ॥  


यदि हि श्रुतिकल्पनेन विना स्मृतिर्नोपपद्यते ततः सम्यङ्मूला स्यात् । संभवति तु स्वप्नमूलत्वेन तेनानैकान्त्यादर्थापत्तेः सामान्यतो दृष्टस्य वाऽनवकाशः । तस्मादनुपलब्धिगोचरापन्नायां श्रुतौ सत्स्वपि मूलान्तरेष्वभिप्रेतमूलाभावान्निर्मूलत्वाभिधानम् । **ननु ये विदुरेवमितिकर्तव्यताक एवंफलकश्चासौ पदार्थः कर्तव्य इति** । अथ वा ये कर्तव्योऽसावितीत्थं विदुस्ते तथा विजानन्तस्तादृशाः कथमिवास्मान्विप्रलब्धुं न कर्तव्योऽसाविति वदेयुः । नन्वन्य एवं वदन्ति कर्तव्य इत्यन्ये न वा कर्तव्य इत्याहुः । कथमन्यत्वं यदा तेषामप्येवमयं स्मर्यत इति कथिते भवत्येवं प्रतिपत्तिः । अथ वा ये मन्वादयो विदुरकर्तव्योऽयं पदार्थ इति कथमिव ते विनाऽपराधेन लोकं वञ्चयितुं वदिष्यन्ति कर्तव्य एवायमिति । **स्मरणानुपपत्त्येति** । ये तावन्मन्वादिभ्योऽर्वाञ्चः पुरुषास्तेषां यज्ज्ञानं तत्तावदनवगतपूर्वार्थत्वान्न स्मृतिः । मन्वादीनामपि यदि प्रथमं किं चित्प्रमाणं संभाव्यते ततः स्मरणं भवेन्नान्यथा । कस्मात्पुनः पुत्रं दुहितरं वाऽतिक्रम्य वन्ध्यादौहित्रोदाहरणं कृतम् । स्थानतुल्यत्वात् । पुत्रादिस्थानीयं हि मन्वादेः पूर्वविज्ञानं दौहित्रस्थानीयं स्मरणमतश्च यथा दुहितुरभावं परामृश्य दौहित्रस्मृतिं भ्रान्तिं मन्यते तथा मन्वादिभिः प्रत्यक्षाद्यसंभवपरामर्शादष्टकादिस्मरणं मिथ्येति मन्तव्यम् । **यथैव पारम्पर्येणाविच्छेदादयं वेद इति**—वाक्यानुमानाभिप्रायेणोक्तम् ।

इतरस्त्वर्थस्यैवाविच्छेदस्मरणमयमाहेति मत्वा पुनर्निर्मूलत्वमाह । वेदः पुनः सविशेषः प्रत्यक्षगम्यस्तत्र घटादिवदेव पुरुषान्तरस्थमुपलभ्य स्मरन्ति । तैरपि स्मृतमुपलभ्यान्येऽपि स्मरन्तोऽन्येभ्यस्तथैव समर्पयन्तीत्यनादिता । सर्वस्य चाऽऽत्मीयस्मरणात्पूर्वमुपलब्धिः संभवतीति न निर्म्मूलता । शब्दसंबन्धव्युप्तत्तिमात्रमेव चेह वृद्धव्यवहाराधीनम् । प्रागपि हि वेदशब्दादन्यवस्तु विलक्षणं वेदान्तरविलक्षणं वाऽध्येतृस्थमृग्वेदादिरूपं मन्त्रब्राह्मणादिरूपाणि चान्यविलक्षणान्युपलभ्यन्ते । सर्वेषां चानादयः संज्ञा इति तद्द्वारेणोत्तरकालमपि गम्यमानानां प्रत्यक्षत्वं साधितम् । नन्वष्टकादिषु पुरुषान्तरस्थेष्वपि कुम्भकारक्रियास्विव किं चिद्विज्ञानमूलमस्ति । यदि हि कर्मस्वरूपमात्रं स्मर्येत ततः पाकादि तदिन्द्रियैरन्याननुष्ठतो दृष्टवा परे स्मरेयुः । यतस्त्विह स्वर्गादिसाध्यसाधनसंबन्धःस्मर्यते । नासौ पुरुषान्तरेषूत्पद्यमानः कश्चिद्दृश्यत इत्यन्धपरम्परान्यायेनाप्रमाणता । सर्वस्यानादिव्यवहारोपन्यासेन वेदवत्प्रसिद्ध्यभिमानो भवत्यतोऽन्धपरम्परानिदर्शनम् । वेदे हि प्रामाण्यस्यानादित्वमिहाप्रामाण्यस्य । कथम्—

यो यो ग्रहीता जात्यन्धः स स्वयं नोपलब्धवान् ।  
स्वातन्त्र्येणागृहीते च प्रामाण्यं नावतिष्ठते ॥  


तादृशं वाऽष्टकादिस्मरणम् । न च चोदना मूलभूतोपलभ्यते । न चाननुभूतसंबन्धाऽनुमांतु शक्यते । यदि च वेदादुपलभ्य स्मृतयः प्रवर्तिताः स्युस्ततोऽर्थस्मरणवदित उपलभ्यायं मन्वादिभिः प्रणीत इत्यपि पारम्पर्येण स्मर्येत । स्यादेतद् । अर्थस्मरणेन कृतार्थानां निष्प्रयोजनं मूलस्मरणमनादराद्भ्रष्टमिति । तदयुक्तम् । न हि यत्कृतं प्रामाण्यं तदेव विस्मर्तुं युज्यते । अर्थस्भृतेः स्वतः प्रामाण्याभावात् । सर्वे पुरुषास्तावदेतज्जानन्ति यथा वेदमूलज्ञानाद्विना प्रामाण्यं न निश्चीयत इति ते कथमिव तत्रानादरं कुर्युः । अपि च—

येन यत्नेन मन्वाद्यैरात्मवाक्यं प्रपाठितम् ।  
कस्मात्तेनैव तन्मूलं न समर्पिता ॥  


यदि हि तैरप्यर्थमात्रमेवान्येभ्योऽधिगतं न वेदो दृष्ट इति ततस्तत्पूर्वकेष्वप्ययमेव पर्यनुयोग इति निर्मूलसंप्रदायत्वप्रसङ्गान्निर्मूलत्वान्न मुच्यसे । यदि तु प्रलीनशाखामूलता कल्प्येत ततः सर्वासां बुद्धादिस्सृतीनामपि तद्द्वारं प्रामाण्यं प्रसज्यते । यस्यैव च यदभिप्रेतं स एव तत्प्रलीनशाखामस्तके निक्षिप्य प्रमाणीकुर्यात् । अथ विद्यमानशारवागता एवैतेऽर्थास्तथाऽपि मन्वादय इति सर्वे पुरुषास्तत एवोपलप्स्यन्ते । युक्ततरा च स्वाध्यायाध्ययनविधेः साक्षाद्वेदादेव प्रतीतिरिति स्मृतिप्रणयनवैयर्थ्यं स्यात् । न च तद्विज्ञायते । कीदृशाद्वाक्यादिदं मन्वादिभिः प्रतिपन्नं किं विधिपरादुतार्थवादरूपादिति । पश्य—

महताऽपि प्रयत्नेन तमिस्रायां परामृशन् ।  
कृष्णशुक्लविवेकं हि न कश्चिदधिगच्छति ॥  


न च मन्वादिवचनाद्वेदमूलत्वं निश्चिनुमः । ते हि निर्मूलमपि विप्रलम्भादिहेतोरुक्त्या लोकं वञ्चयितुमेवं वदेयुः । तस्मादप्रमाणम् ॥ १ ॥

सर्वथा तावन्मन्वादिप्रणीताः सन्निबन्धनाः स्मृतयः शेषाणि च विद्यास्थानानि स्वार्थं प्रतिपादयन्त्युपलभ्यन्ते । मन्वादीनां चाप्रत्यक्षत्वात्तद्विज्ञानमूलमदृष्टं किं चिदवश्यं कल्पनीयम् । तत्र च—

भ्रान्तेरनुभवाद्वाऽपि पुंवाक्याद्विप्रलम्भनात् ।  
दृष्टानुगुण्यसाध्यत्वाच्चोदनैव लघीयसी ॥  


सर्वत्रैव चादृष्टकल्पनायां तादृशं कल्पयितव्यं यद्दृष्टं न विरुणाद्वि न वाऽदृष्टान्तरमासञ्जयति । तत्र भ्रान्तौ तावत्सम्यङ्निबद्धशास्त्रदर्शनविरोधापत्तिः सर्वलोकाभ्युपगतदृढप्रामाण्यबाधश्च । इदानींतनैश्च पुरुषैरपि भ्रान्तिर्मन्वादीनामनुवर्तिता । तत्परिहारोपन्यासश्च मन्वादीनामित्यनेकादृष्टकल्पना । अनुभवेऽपि स एव तावदनुभवः कल्पयितव्यः । पुनश्चेदानींतनसर्वपुरुषजातिविपरीतसामर्थ्यकल्पना, मन्वादेस्तच्चैतंत्सर्वज्ञवादे निराकृतम् । पुरुषवाक्यपराऽप्यन्धपरम्परया निराकृता । न हि निष्प्रतिष्ठप्रमाणात्मलाभो दृश्यते । तथा विप्रलम्भेऽपि तत्कल्पना । विप्रलिप्सा प्रयोजनं लोकस्य च तत्र भ्रान्तिस्तस्याश्चेयन्तं कालमनुवृत्तिरित्याद्याश्रयणीयम् । उत्पन्नस्य च दृढस्य प्रत्ययस्यप्रामाण्य निराकरणाद्दृष्टविरोधः । तस्मात्सर्वेभ्यश्चोदनाकल्पनैव ज्यायसी । तत्र हि तन्मात्रादृष्टाभ्युपगमः । शेषास्तु महाजनपरिग्रहादयः सर्वेऽनुविधीयन्ते । संभाव्यते च मन्वादीनां चोदंनापूर्वविज्ञानकारणत्वेन । तदर्थमेवाऽऽह—**तेनोपपन्नो वेदसंयोगस्त्रैवर्णिकानामिति** । यानि पुनरनुपपन्नवेदसंभावनानां म्लेच्छादीनामतीन्द्रियार्थस्मरणानि तेषां मूलकल्पनावेलायामेव चोदना संभावनापदं नाऽऽरूढेति मिथ्यात्वहेतुभूतचतुष्टयपारिशेष्यादप्रमाणत्वम् । संभावितायां पुनश्चोदनायां कारणान्तंरनिषेधे कृते निर्मूलत्वासंभवात्परिशेषसिद्धं चोदनामूलत्वम् । यत्तु किमर्थं चोदना नोपलभ्यन्त इति । तत्र के चिदाहुः । नित्यानुमेयास्ता न कदा चिदुच्चार्यन्ते । यथालिङ्गादिकल्पिताः । कथमनुच्चारितानां मूलत्वोपपत्तिरिति चेत् । नैष दोषः । पाठाविच्छेदवत्पारम्पर्येण स्मरणात्तत्सिद्धेः । यथैव हि ग्रन्थः संप्रदायादविच्छिन्नोऽस्तित्वं भजते तथैव प्रतिज्ञया नित्यानुमेयश्रुतिसंप्रदायाविच्छेदसिद्धिः । तत्त्वयुक्तम् । अन्धपरम्परान्यायादेव । या हि चोदना न कदाचिदुच्चार्यते तस्याः सर्वपुरुषप्रत्यक्षादिप्रसराभावाद्दुर्लभतरमस्तित्वम् । तथा च स्मृतेरपि सैव वन्ध्यादौहित्रतुल्यता । लिङ्गादीनां तु नित्यत्वान्नित्यमनुच्चरितश्रुत्यनुमानकारणत्वमविरुद्धम् । तेन वरं प्रलीनश्रुत्यनुमानमेव । न च प्रलयो न संभाव्यते । दृश्यते हि प्रमादालस्यादिभिः पुरुषक्षयाच्चाल्पविषयत्वम् । न चैवं सति यत्किं चित्प्रमाणमापत्स्यते । शिष्टत्रैवर्णिकदृढस्मरणान्यथानुपपत्तिलभ्यत्वाच्छ्रुत्यनुमानस्य । यद्वा विद्यमानशाखागतश्रुतिमूलत्वमेवास्तु । कथमनुपलब्धिरिति चेदुच्यते—

शाखानां विप्रकीर्णत्वात्पुरुषाणां प्रमादतः ।  
नानाप्रकरणस्थत्वात्स्मृतेर्मूलं न दृश्यते ॥  


यत्तु किमर्थं वेदवाक्यान्येव नोपसंगृहीतानीति । संप्रदायविनाशभीतेः । विशिष्टानुपूर्व्या व्यवस्थितो हि स्वाध्यायोऽध्येतव्यः श्रूयते । स्मार्ताश्चाऽऽचाराः के चित्क्वचित्कस्यां चिच्छाखायाम् । तत्रापि तु केचित्पुरुषमेवाधिकृत्याऽऽम्नायन्ते । ये तु क्रतुप्रकरणाम्नाताः केनचिन्निमित्तेनोत्कृष्यमाणाः पुरुषधर्मतां भजन्ते । यथा ‘**मलवद्वाससा सह न संव देत् \[तै॰ सं॰ ( २-५-१ ) ।\] **’ ‘**तस्मान्न ब्राह्मणायावगुरेत् \[तै॰ सं ( २-६-१० ) ।\] **‘ **इत्येवमादयः** । तत्र यदि तावत्तान्येव वाक्यान्युद्धृत्याध्यापयेयुस्ततः क्रमान्यत्वात्स्वाध्यायविधिविरोधः स्यात् । अनेन च निर्देशेनान्येऽप्यर्थवादोद्धारेण विधिमात्रमधीयीरन्कर्मौपयिकमात्रं वा । तत्र वेदप्रलयः प्रसज्येत । न चावश्यं मन्वादयः सर्वशाखाध्यायिनः ।

ते हि प्रयत्नेन शाखान्तराध्यायिभ्यः श्रुत्वाऽर्थमात्रं स्ववाक्यैरविस्मरणार्थं निबध्नीयुः । न च वाक्यविशेषो ज्ञायते । यथैव हि स्मृतेर्दृढत्वाद्भ्रान्तिमूलत्वं नास्त्येवमर्थवादमूलत्वमपि । शक्नुवन्ति हि ते विध्यर्थवादौ विवेक्तुम् । तत्र स्मृतेर्विध्यात्मकत्वात्प्रकृतितादात्म्यानुमानलब्धास्पदेऽर्थवादपूर्वकत्वं निष्प्रमाणकम् । अपि च वेदोऽखिलो धर्ममूलं ससर्वोऽभिहितो वेद इति च स्वयमेव स्मृर्तृभिरात्मा बध्वा समर्पितस्तच्चैतन्नियोगतस्तत्कालैः कर्तृभिर्बुद्धिकारित्वादुपलब्धमतः सिद्धं वेदद्वारं प्रामाण्यम् । यस्तु कर्तृसामान्यात्स्वतन्त्रमेव प्रामाण्यं वेदमूलत्वं वाऽनुमानेन साधयति तस्यार्थकामानुसारिभिर्दृष्टार्थैराचारैरनेकान्तः । श्रूयमाणश्रुत्यधीनप्रामाण्यापत्तेश्च विरुद्धता तस्मादर्थापत्तिरेवात्राव्यभिचारादुपचारात्पश्चान्मानादनुमानत्वेनोक्ता । **अस्या एव स्मृतेर्द्रढिम्न इति** । दृढत्वात्कारणानुमानमथ वा दृढत्वस्य । **न हि मनुष्या इहैवेति** । निःशेषसंस्कारच्छिदा मरणेनान्तरित्वात्कर्मफलसंबन्धानुसंधानासंभवेनोच्यते । **स्मृतिवैदिकपदार्थयोः कर्तृसामान्यादुपपन्नो वेदसंयोगस्त्रैवर्णिकानामिति** । चोदनामूलसंभावनापदलाभार्थम् । **विस्मरणमप्युपपद्यत इति** । दृश्यते ह्यद्यत्वेऽप्यर्थस्मरणं ग्रन्थनाशश्च । यदा तु शाखान्तरेषु विद्यन्त एव ताः श्रुतयस्तदाऽपि कस्यां शाखायां काः पठयन्तइत्यस्यांशस्य विस्मरणम् । वैदिकत्वमात्रं तु प्रामाण्यसिद्धये परिपालयन्ति । तद्विशेषज्ञानं पुनरनौपयिकत्वादनादर्तव्यमेव । **तथा प्रत्युपस्थितनियमानामिति** । आगतमागतं निमित्तं प्रति ये नियम्यन्ते वृद्धवयःप्रत्युत्थानादयस्तेषाम् । **दृष्टार्थत्वादेव प्रामाण्यमिति** । एतदयुक्तम् । कुतः—

धर्मं प्रति यतोऽत्रेदं प्रामाण्यं प्रस्तुतं स्मृतेः ।  
तस्मात्कृष्यादिवत्तेषामुपन्यासो न युज्यते ।  


न हि यावत्किं चिदाचरणं तस्य सर्वस्य मूलमिह प्रमाणी क्रियते । धर्मजिज्ञासाधिकारात् । यदि च गुर्वनुगमादीनां केवलं दृष्टार्थत्वमेव स्यात्ततः कृष्यादिवद्धर्मं प्रत्यप्रामाण्यमेवेति नोपन्यसितव्याः । स्यादेतदप्रमाणत्वेनैषामुपन्यास इति । न । तथा सति “हेतुदर्शनाच्च” इत्यत्रोदाहर्तव्या भवेयुः । तस्माच्छ्रेयांप्तमिति च दर्शनं निष्फलम् । न च नियोगतः शास्त्रादृते प्राप्तिः । शक्यते ह्युपायान्तरेणापि सामदानादिना गुरुरध्यापनादीनि कारयितुम् । तत्रास्ति नियमविधेरवकाशः । सर्वत्र च यथा कथं चिल्लोकपङ्क्तिसहायोपादानात्मरक्षणप्रीत्युत्पादादिका दृष्टार्थता भाष्यकारोक्ता शक्या वक्तुम् । न चावघातादीनां वृष्टिकामयागादीनां च दृष्टार्थानामवैदिकत्वम् । तस्मात्सत्यपि दृष्टार्थत्वे संभाव्यते वेदमूलत्वं नियमादृष्टसिद्धेरनन्यप्रमाणकत्वात् । अतश्च गुर्वनुगमनादेर्नैमित्तिकत्वादक्रियायां प्रत्यवायः करणे च न भवति । दृष्टं च प्रीतो गुरुरध्याययिष्यतीत्येवमादि निष्पद्यते । नियमाच्चाविघ्नसमाप्त्यर्थापूर्वसिद्धिः । एवं च “आचाराद्गृह्यमाणेषु तथा  \[जै. सू. ( ६-२-१० )\] स्यादित्यत्र सकृदसकृद्वाऽनुष्ठानमिति विचारो युक्तः । इतरथा तु दृष्टार्थत्ववशेनैवोदकपानादिवदवधारणं स्यात् । यत्तु भाष्यकारेण दृष्टार्थत्वादेव प्रामाण्यमित्युक्तं तत्पूर्वपक्षवाद्यतिशयार्थम् । एतदुक्तं भवति । यास्तावददृष्टार्थाः स्मृतयस्ताः कथं चिदप्रमाणी कुर्याद्भवान्, इमाः पुनर्गुर्वनुगमनादिविषयाः कथमिवाप्रमाणं भविष्यन्तीति । सभाप्रपादीनां यद्यपि विशेषश्रुतिर्नैव कल्प्यते तथाऽपि परोपकारश्रुत्यैव समस्तानामुपादानात्प्रामाण्यम् । तस्माच्छ्रेयांसमित्यश्वे गर्दभेनानुगन्तव्ये सिद्धवच्छ्रेयसामूनैरनुगमनं दर्शयति । यथा धन्वनि—निरुदके कृताः प्रपाः परेषामुपकुर्वन्त्येवं त्वमिति देवतास्तुतिपरे वाक्ये सिद्धवत्प्रपासद्भावस्तस्याश्च पारार्थ्यं दृश्यते । गोत्रचिह्नं शिखाकर्म तत्राप्याचारनियमस्यादृष्टार्थत्वान्नैव तावन्मात्रमेव प्रयोजनम् । शक्यं ह्युपायान्तरेणापि गोत्रं स्मर्तुं तेनान्य एवाभिप्रायः । कर्माङ्गभूतं तावच्चतुरवत्तपञ्चावत्तादिविभागसिद्धयर्थमवश्यं स्मर्तव्यं गोत्रम् । अतश्च तच्चिह्नार्थमपि तावच्छिखाकल्पस्मृतेः प्रामाण्यमस्तु । तन्नियमादृष्टस्य त्वेकान्तेनैवानन्यगतित्वात्पुरुषार्थता सेत्स्यतीति । तेन सर्वस्मृतीनां प्रयोजनवती प्रामाण्यसिद्धिः । तत्र यावद्धर्ममोक्षसंबन्धि तद्वेदप्रभवम् । यत्त्वर्थसुखविषयं तल्लोकव्यवहारपूर्वकमिति विवेक्तव्यम् । एषैवेतिहासपुराणयोरप्युपदेशवाक्यानां गतिः । उपाख्यानानि त्वर्थवादेषु व्याख्यातानि । यत्तु पृथिवीविभागकथनं तद्धर्माधर्मसाधनफलोपभोगप्रदेशविवेकाय किंचिद्दर्शनपूर्वकं किंचिद्वेदमूलम् । वंशानुक्रमणमपि ब्राह्मणक्षंत्रियजातिगोत्रज्ञानार्थं दर्शनस्मरणमूलम् । देशकालपरिमाणमपि लोकज्योतिःशास्त्रव्यवहारसिद्धयर्थं दर्शनगणितसंप्रदायानुमानपूर्वकम् । भाविकथनमपि त्वनादिकालप्रवृत्तयुगस्वभावधर्माधर्मानुष्ठानफलविपाकवैचित्र्यज्ञानद्वारेण वेदमूलम् । अङ्गविद्यानामपि क्रत्वर्थपुरुषार्थप्रतिपादनं लोकवेदपूर्वकत्वेन विवेक्तव्यम् । तत्र शिक्षायां तावद्यद्वर्णकरणस्वरकालादिप्रविभागकथनं तत्प्रत्यक्षपूर्वकम् । यत्तु तथाविज्ञानात्प्रयोगे फलविशेषस्मरणम् । मन्त्रो हीनः स्वरतो वर्णतो वेति च प्रत्यवायस्मृतिस्तद्वेदमूलम् । एवं कल्पसूत्रेष्वर्थवादादिमिश्रशाखान्तरविप्रकीर्णन्यायलभ्यविध्युपसंहारफलमर्थनिरूपणं तत्तत्प्रमाणमङ्गीकृतम् । लोकव्यवहारपूर्वकाश्च केचिदृत्विगादिव्यवहाराः सुखार्थहेतुत्वेनाऽऽश्रिताः । व्याकरणेऽपि शब्दापशब्दविभागज्ञानं साक्षाद्वृक्षादिविभागवत्प्रत्यक्षनिमित्तम् । साधुशब्दप्रयोगात्फलसिद्धिरपशब्देन तु फलवैगुण्यं भवतीति वैदिकम् । छन्दोविचित्यामपि गायत्र्यादिविवेको लोकवेदयोः पूर्ववदेव प्रत्यक्षः । तज्ज्ञानपूर्वकप्रयोगात्तु फलमिति श्रौतम् । तथा चानिष्टं श्रूयते । यो ह वाऽविदितार्षेयच्छन्दोदैवतब्राह्मणेन मन्त्रेण यजति याजयति वेत्यादि । ज्योतिःशास्त्रेऽपि युगपरिवर्तपरिमाणद्वारेण चन्द्रादित्यादिगतिविभागेन तिथिनक्षत्रज्ञानमविच्छिन्नसंप्रदायगणितानुमानगूलं ग्रहसौस्थ्यदौस्थ्यनिमित्तपूर्वकृतशुभाशुभकर्मफलविपाकसूचनं तद्गतशान्त्यादिविधानद्वारेण वेदमूलम् । एतेन सामुद्रवास्तु विद्यादि व्याख्यातम् । ईदृशा वा विधयः सर्वत्रानुमातव्याः । ईदृशे गृहशरीरादिसंनिवेशे सत्येतदेतच्च प्रतिपत्तव्यमिति । मीमांसा तु लोकादेव प्रत्याक्षानुमानादिभिरविच्छिन्नसंप्रदायपण्डितव्यवहारैः प्रवृत्ता । न हि कश्चिदपि प्रथममेतावन्तं युक्तिकलापमुपसंहर्तुं क्षमः । एतेन न्यायविस्तरं व्याचक्षीत ॥

विषयो वेदवाक्यानां पदार्थैः प्रतिपाद्यते ।  
ते च जात्यादिभेदेन संकीर्णौ लोकवर्त्मनि ॥  


स्वलक्षणविविक्तैस्तैः प्रत्यक्षादिभिरञ्जसा ।  
परीक्षकार्पितैः शक्याः प्रविवेक्तुं न तु स्वतः ॥  


वेदोऽपि विप्रकीर्णात्मा प्रत्यक्षाद्यवधारितः ।  
स्वार्थं साधयतीत्येवं ज्ञेयास्ते न्यायविस्तरात् ॥  


तथा च मानवेऽप्यभिहितम—

प्रत्यक्षमनुमानं च शाब्दं च विविधागमम् ।  
त्रयं सुविदितं कार्यं धर्मशुद्धिमभीप्सता ॥  


तथा—यस्तर्केणानुसंधत्ते स धर्मं वेद नेतरः ॥

इत्यादिभिस्तर्कविशुद्धिराश्रिता । प्रायेण च मनुष्याणामधर्मभूयिष्ठत्वात्तज्ज्ञानप्रतिबद्धाः प्रतिभास्तेषु तेषु कुमार्गेषु प्रवर्तन्ते । तत्र लोकार्थवादोपनिषत्प्रसूतैस्तर्कशास्त्रैः सर्वविप्रतिपत्तिमुखप्रदर्शनम् । तदुपपत्तयस्तद्बलाबलपूर्वकं च निश्चयद्वारं कथ्यते । अन्यथा पुनः—

प्रतिमान्त्यः स्वयं पुंसामपूर्वा ह्युपपत्तयः ।  
भ्रान्तिं बहुमताः सत्यः कुर्युरज्ञानबोधनात् ॥  


सर्वासु तु प्रदर्शितासु स्वातन्त्र्येण विशोधयन्तः काश्चिदुत्सृज्यान्याः प्रमाणी करिष्यन्ति । यदपि च नित्यानित्यपृथक्त्वैकत्वसामान्यविशेषव्यतिरेकाद्येकान्तप्रतिपादनं तदपि पक्षपातादृतेऽन्यतरांशनिरूपणाशक्तेः । अवश्यं च सर्वात्मकवस्तुयुगपद्ग्रहणासम्भवात्तद्भागोपनिपातिपदविषयविवेकार्थमेकैकनिरूपणमादरेण कर्तव्यम् । अन्यथा येऽनवाप्तसामान्यविशेषाद्युपपतयः पुरुषास्ते पदप्रतिपाद्यं निष्कृष्टं वस्तुभागं लोकमात्रालोचनेन नैवाध्यवस्येयुः । मन्त्रार्थवादोपात्ताश्च स्तुतिनिन्दास्तत्तन्नित्यानित्यैकपृथक्त्वैकान्तमाश्रित्य तत्र तत्र विधिप्रतिषेधाङ्गत्वेन प्रवर्तमानाः पक्षपातप्रतिपादितवस्तुधर्मवैचित्र्यादृते निरालम्बना स्युः । याश्चैताः प्रधानपुरुषेश्वरपरमाणुकारणादिप्रक्रियाः सृष्टिप्रलयादिरूपेण प्रतीतास्ताः सर्वा मन्त्रार्थवादज्ञानादेव दृश्यमानसूक्ष्मस्थूलद्रव्यप्रकृतिविकारभावदर्शनेन च द्रष्टव्याः । प्रयोजनं च स्वर्गयागाद्युत्पाद्योत्पादकविभागज्ञानम् । सर्गप्रलयोपवर्णनमपि दैवपुरुषकारप्रभावप्रविभागदर्शनार्थम् । सर्वत्र हि तद्बलेन प्रवर्तते तदुपरमे चोपरमतीति । विज्ञानमात्रक्षणभङ्गनैरात्म्यादिवादानामप्युपनिषदर्थवादप्रभवत्वं विषयेष्वात्यन्तिकं रागं निवर्तयितुमित्युपपन्नं सर्वेषां प्रामाण्यम् । सर्वत्र च यत्र कालान्तरफलत्वादिदानीमनुभवासंभवस्तत्र श्रुतिमूलता । सांदृष्टिकफले तु वृश्चिकविद्यादौ पुरुषान्तरे व्यवहारदर्शनादेव प्रामाण्यमिति विवेकसिद्धिः ॥ २ ॥

इति स्मृत्याचारप्रामाण्याधिकरणम् ॥ १ ॥

## श्रुतिविरुद्धस्मृतीनामप्रामाण्याधिकरणम्

स्मृतिप्रामाण्यमुत्सृष्टं प्रसक्तं सर्वगोचरम् ।  
सति वेदविरुद्धत्वे तदिदानीमपोद्यते ॥  


विरोधे त्वनपेक्षं स्यादसति ह्यनुमीयते ।  
विरोधे वेदवाक्येन तेन चार्थेऽनधिष्ठिते ॥  


यावती स्मृतिः प्रत्यक्षवेदवाक्यविरुद्धा तां सर्वामुदाहृत्य संप्रधार्यते । किं पुनस्तादृश्यपि धर्मप्रमाणत्वेनावधार्यते । किं वा पर्युदस्यत इति । कुतः संशय इति चेदुच्यते ।

विरोधपरिहाराद्वा सति वा तुल्यमूलतः ।  
अबाधो वा भवेदस्या बाधो वा तद्विपर्ययात् ॥  


एकविषये विरुद्धार्थोपसंहारिणी विज्ञाने विरुध्येते बलवदबलवत्त्वनिर्णयाच्च बाध्यबाधकभावं प्रतिपद्येते । तद्यदि शङ्कितविरोधयोरपि श्रुतिस्मृत्योः केनचित्प्रकारेण भिन्नविषयत्वेन व्यवस्था सिध्येत् । विधेयप्रतिषेध्ययोर्वा विरोधाभावादेकस्मिन्नपि विषये समुच्चयसंभवादेकप्रयोगगतत्वासंभवाद्वोभयोः प्रामाण्याङ्गीकरणेन प्रयोगान्तरे चोभयानुग्रहः स्यादित्येवं विकल्पाश्रयणेऽप्यत्यन्तविरोधाभावात्प्रत्यक्षानुमितश्रुतिजनितज्ञानयोश्च वैदिकत्वाविशेषे तुल्यबलत्वकल्पनादुभयप्रामाण्यमुपपत्स्यते । ततो यथोपन्यस्तविषयेऽपि स्मृतिप्रामाण्यमपेक्षितव्यम् । अथ तु प्रयत्नेनान्विष्यमाणेऽपि न विषयान्तरकृता व्यवस्था नापि प्रमेयाविरोधात्समुच्चयो नापि विकल्पेनोभयानुग्रहः किं तर्ह्युभयपीडनादत्यन्तविरोध एव । प्रत्यक्षानुमेयश्रुत्योश्च लौकिकप्रत्यक्षानुमानवन्महान्बलविशेषस्तदा गत्यन्तराभावादभयानुग्रहासंभवे श्रुतिबलीयस्त्वेन स्मृतिप्राभाण्यमुपेक्षणीयं भविष्यतीति ।

किं तावत्प्राप्नुयादत्र विरोधेऽपि प्रमाणता ।  
अप्रामाण्यप्रसङ्गे हि मर्यादातिक्रमो भवेत् ॥  


अनाशङ्कितविप्रलम्भभ्रान्त्यादिमूला ह्यव्याहतवेदमूलत्वावधारणाः स्मृतयो निर्व्याजप्रामाण्याः शक्यन्ते धर्मव्यवहाराङ्गत्वेन स्थापयितुम् । यदा तु वेदविरुद्धत्वहेतुदर्शनपरस्परविगानादिना केनचिदपि च्छलेनाऽऽसामप्रामाण्यं कल्प्यते तदा बहुशाखाखिलप्रकरणादिभेदभिन्नेषु वेदेषु श्रुतिलिङ्गाद्यात्मकोपदेशनामादिद्वारातिदेशात्मकविचित्रप्रमाणभागेषु+++(बहुशाखाश्च खिलाः प्रकरणादयश्च ये तेषां ये भेदास्तैर्भिन्नेषु वेदेषु । श्रुतिलिंङ्गाद्यात्मकोपदेशो यश्च नामादिद्वारोऽतिदेशस्तदात्मका ये विचित्रप्रमाणभागास्तेष्विति विग्रहः ।)+++ को जानाति का स्मृतिः कीदृशेन वेदभागेन विरुध्यमाना कदाऽनुमास्यत इति । अतश्चैवं जाताशङ्कैर्नैव क्वचिदपि विश्वस्येत । अविश्वासाच्चात्यन्तमेव प्रामाण्यं प्रतिहन्येत । तथा हि—

कदाचिच्छ्रुतिमूलत्वमुक्वा भ्रान्त्यादिमूलता ।  
स्मृतिभिः प्रतिपन्ना चेत्कस्तामिन्द्रोऽपि वारयेत् ॥  


एकमूलव्यवस्थायां मूलान्तरनिराक्रिया ।  
अप्रमाण्यनिवृत्त्यर्थं शक्या न तदुपेक्षणे ॥  


किं च—

परस्परविरुद्धत्वं श्रुतीनां न भवेद्यदि ।  
स्मृतेः श्रुतिविरुद्धायास्ततो मूलान्तरं भवेत् ॥  


यदा तूदितानुदिताग्निहोत्रहोमविधिवदतिरात्रगतषोङशिग्रहणवच्च सहस्रशः श्रुतयोऽप्यसंभवद्युगपदनुष्ठानार्थतया परस्परविरुद्धा दृश्यन्ते तदा यदि नाम कासां चित्स्मृतीनां स्ववेदशाखागतवचनविपरीतार्थशाखान्तरवचनमूलानामधीतवाक्यविरोधो दृश्यतेऽतस्तावतैव सर्वशाखाप्रत्ययकर्मव्यवहारिणां स्वयमश्रुतानधीतत्वमात्रेण दृढस्मरणोपस्थापितपुरुषान्तरस्थ श्रुतिनिराकरणं न शोभते न चैकं  \[जै॰ सू॰ ( २-४-२ ) ।\]  प्रतिशिष्यत इति हि सर्वश्रुतीनां सर्वपुरुषान्प्रति प्रामाण्यादध्ययनवच्च स्मृतेरपि श्रुतिधारणसामर्थ्यात् ।

तस्माद्यथा विरोधेऽपि पठयमानप्रमाणता ।  
पठितस्मर्यमाणानां तथैवेत्यवधार्यताम् ॥  


किं च ।

अविरोधे श्रुतिर्मूलं न मूलान्तरसंभवः ।  
विरोधे त्वन्यमूलत्वमिति स्यादर्धवैशसम्+++(एकस्यां धर्मसंहितायामर्धस्यार्धान्तरेण वैशसं—विरोध इत्यर्थः ।)+++ ।  


मूलान्तरं निरस्तं च सामान्येनैव यत्पुरा ।  
तदनुप्राण्यते पश्चाद्विरोधे नेत्यतिक्रिया+++(उचितां क्रियामर्तिक्रम्य क्रिया अतिक्रियेत्यर्थः ।)+++ ।  


तेनाऽऽसां श्रुतिमूलत्वं सर्वदैव व्यवस्थितम् ।  
मूलान्तरप्रवेशे वा किं तत्प्रामाण्यतृष्णया ॥  


किं च भ्रान्त्यादिमूलानां संभवासंभवाश्रयः ।  
स्मृतीः प्रतिविरुद्धोऽयं बाधपक्षो न युज्यते ॥  


तेनाऽऽसां यदि वा नैव क्वचिदस्ति प्रमाणता ।  
सर्वत्राव्याहता वा स्यान्न त्वर्धजरतीयता+++(केनचित्पाशुपतेन सर्वजरत्या योषितोऽनुपभोग्यत्वेन सर्वतरुण्याश्च वृद्धेऽरुचिप्रसङ्गादर्धजरत्याऽऽनयने दूतः प्रेषित इति लोकप्रवादोऽत्रार्धजरतीयशब्देनोपमानत्वेनोक्त इति ।)+++ ॥  


विरुद्धत्वं च जानन्ति स्मर्तारस्ताः स्मरन्ति यत् ।  
वेदमूलबलं त्यक्त्वा किमन्यत्तत्र कारणम् ॥  


गृह्यमाणनिमित्तत्वाद्यद्युच्येताप्रमाणता ।  
उत्प्रेक्षणीयहेतुत्वात्सा सर्वत्र प्रसज्यते ॥  


रागद्वेषमदोन्मादप्रमादालस्यलुब्धताः ।  
क्व वा नोत्प्रेक्षितुं शक्याः स्मृत्यप्रामाण्यहेतवः ॥  


अदुष्टेन हि चित्तेन सुलभा साधुमूलता ।  
दुष्टमूलात्वलाभस्तु भवत्याशयदोषतः ॥  


का वा धर्मक्रिया यस्यां दृष्टो हेतुर्न युज्यते ।  
कथंचिद्वा विरुद्धत्वं प्रत्यक्षश्रुतिभिः सह ॥  


लौकायतिकमूर्खाणां नैवान्यत्कर्म विद्यते ।  
यावत्किंचिददृष्टार्थें तद्दृष्टार्थं हि कुर्वते ॥  


वैदिकान्यपि कर्माणि दृष्टार्थान्येव ते विदुः ।  
अल्पेनापि निमित्तेन विरोधं योजयन्ति च ॥  


तेम्यश्चेत्प्रसरो नाम दत्तो मीमांसकैः क्वचित् ।  
न च कंचन मुञ्चेयुर्धर्ममार्गं हि ते तदा ॥  


प्रसरं न लभन्ते हि यावत्क्वचन मर्कटाः ।  
नाभिद्रवन्ति ते तावत्पिशाचा वा स्वगोचरे ॥  


क्वचिद्दत्तेऽवकाशे हि स्वोत्प्रेक्षालब्धधामभिः ।  
जीवितुं लभते कस्तैस्तन्मार्गपतितः स्वयम् ॥  


तस्माल्लोकायतस्थानां धर्मनाशनशालिनाम् ।  
एवं मीमांसकैः कार्यं न मनोरथपूरणम् ॥  


यच्चाऽऽदौ श्रद्धया सिद्धं पुनर्न्यायेन साधितम् ।  
आज्ञासिद्धप्रमाणत्वं पुराणादिचतुष्टयम् ॥  


तत्तथैवानुमन्तव्यं कर्तव्यं नान्तरा श्लथम् ।  
सर्वं श्लथयतः सीदेद्दुर्नद्धशकटादिवत् ॥  


पक्षो योऽङ्गीकृतो येन तमत्रस्यन्स निर्वहेत् ।  
हारयेदन्तरा त्रस्यन्मीतोपद्रवकारिभिः ॥  


वेदश्च यदि दृष्टार्थं श्रूयमाणविरोधि वा ।  
न विदध्यात्ततस्तादृक्स्मृतिस्तन्मूलतां त्यजेत् ॥  


यदा तु हन्तिपिष्यादिकर्म दृष्टं सहस्त्रशः ।  
दृष्टार्थं विहितं वेदे तदा किं हेतुदर्शनैः ॥  


ऋत्विग्म्यो दक्षिणादानं तानूनप्त्रादिकर्म च+++(ऋत्विजां यजमानस्य च परस्परमव्यभिचारार्थं कर्मारम्भे शपथकर्म तानूनप्त्रं नाम ।)+++ ।  
यदृत्विग्यजमानानां दृष्टार्थं सर्वमिष्यते ॥  


तद्यद्यवैदिकं तादृक्स्यात्ततोऽन्यदवैदिकम् ।  
यदा चैवंविधान्येव वेदे कर्माणि सन्ति नः ॥  


तदा किं नाम दृष्टार्थं बुद्ध्या सिध्येदवैदिकम् ।  
तेनाऽऽदावेव या कॢप्ता स्मार्तानां वेदमूलता ॥  


निर्वोढव्येह सैकान्तात्किमिदं खिद्यतेऽधुना ॥  


तस्माद्वेदविरुद्धानां दृष्टार्थानां च हेतुभिः ।  
स्मृतीनां न प्रमाणत्वं विहन्तव्यं मनागपि ॥  


अविशिष्टं प्रमाणत्वं सर्वासां प्राप्तमीदृशम् ।  
विरोधेऽप्यधुना युक्तमेवं प्राप्तेऽभिधीयते ॥  


विरोधे त्वनपेक्षं स्यात्प्रामाण्यं स्मृतिबन्धनम् ।  
अविरोधे हि वेदेन तन्मूलमनुमीयते ॥  


या तु वेदविरुद्धेह स्मृतिः काचन दृश्यते ।  
सा तु स्याद्भान्तिमूलैव न स्पष्टश्रुतिमूलिका ॥  


स्वातन्ञ्येण प्रमाणत्वं स्मृतेस्तावन्न संमतम् ।  
वेदमूलानुमानं च प्रत्यक्षेण विरुध्यते ॥  


वेदवाक्यानुमानं च तावदेव प्रवर्तते ।  
तदर्थविषयं यावत्प्रत्यक्षं नोपलभ्यते ॥  


प्रत्यक्षे श्रूयमाणे तु न विद्येतानुमानिकम् ।  
न हि हस्तिनि दृष्टेऽपि तत्पदेनानुमेष्यते ॥  


स्मृतीनां श्रुतिलिङ्गत्वमस्ति हस्तिपदादिवत् ।  
तत्प्रत्यक्षविरुद्धत्वे तद्वदेव निवार्यते ॥  


तावदेव स्फुरन्त्यर्थाः पुरस्तादानुमानिकाः ।  
यावत्प्रत्यक्षशास्त्रेण मूलमेषां न कृत्यते ॥  


कृत्तमूलाः स्फुरन्त्योऽपि स्मृतयो न चिरायुषः ।  
निराधारत्वदोषेण शाखा इव वनस्पतेः ॥  


न हि साक्षात्प्रमाणत्वं स्मृतीनामुपपद्यते ।  
नान्यमूलं यतस्तत्स्यात्तत्तु मूलं न विद्यते ॥  


प्रत्यक्षप्रतिबद्धा हि श्रुतिर्नास्त्यानुमानिकी ।  
नैराकाङ्क्ष्यात्प्रमातॄणामनुमानं न लभ्यते ॥  


प्रमेयं यत्परिच्छेद्यं भवेत्केनचिदान्मना ।  
तस्य स्यात्तत्परिच्छेदात्सावकाशप्रमाणता ॥  


ताद्रूप्येण परिच्छिन्ने तद्विपर्ययतोऽपि वा ।  
भूयस्तास्मिन्प्रमेये हि न प्रमाणं प्रवर्तते ॥  


भिन्नकक्षागते ये च प्रमाणे तत्र धावतः ।  
तयोः शीघ्रेण निर्णीते मन्थरं न प्रवर्तते ॥  


तद्धि दूरमपि प्राप्तमेकमप्यगतं पदम् ।  
इतरेण गतेनाऽऽदावेकान्तेनैव जीयते ॥  


यत्र शीघ्रतरं नास्ति तस्यार्थस्यापहारकम् ।  
चिरेणापि व्रजेत्तत्र दुर्बलं न निवार्यते ॥  


न हि येन प्रमाणत्वं लब्धपूर्वं कदाचन ।  
तेन तत्सर्वदा लभ्यमित्याज्ञापयतीश्वरः ॥  


सर्वमुत्पद्यमानं हि यद्यन्येन विरोधिना ।  
न रुध्यते ततस्तस्य सिद्धिः कालेन लभ्यते ॥  


यस्य तूत्पद्यमानस्य मूलमेव निकृत्यते ।  
मुखं वा रुध्यते तस्य नाऽऽत्मलाभः कदाचन ॥  


न च यद्बलवद्रुद्धमात्मानं नैव विन्दति ।  
अविरोधेऽपि तेनाऽऽत्मा न लब्धव्यः कथंचन ॥  


न चापि बाधकाभावाल्लब्ध आत्मेति सर्वदा ।  
लब्धव्यः स विरोधेऽपि पूर्वसामान्यदर्शनात् ॥  


उत्सर्गश्चापवादश्च सर्वत्रैवोपलभ्यते ।  
तत्र नोत्सर्गमात्रेण सर्वमेवावरुध्यते ॥  


अपवादेन वा यस्मादुत्सर्गो बाधितः क्वचित् ।  
तस्मात्सर्वत्र बाध्योऽसावित्येतदपि नेष्यते ॥  


विषयाविषयौ ज्ञात्वा तेनोत्सर्गापवादयोः ।  
बाधाबाधौ विवेक्तव्यौ न तु सामान्यदर्शनात् ॥  


यो हि सामान्यदृष्टेन व्यवहारं निनीषति ।  
तृष्णाच्छेदो भवेत्तस्य मृगतृष्णाजलैरपि ॥  


बाधितां मृगतृष्णां वा दृष्ट्वा ह्रदगतोऽप्यसौ ।  
विप्रलम्भभयादेव न स्नानादि समाचरेत् ॥  


तावदेव हि तोयादिज्ञानस्येष्टा प्रमाणता ।  
न तोयं मृगतृष्णेयमिति यावन्न बुध्यते ॥  


अनुमानं प्रमाणं च तावदर्थेषु जायते ।  
रुध्यते विषयो यावन्नास्य प्रत्यक्षजन्मना ॥  


एवं स्मृतिप्रमाणत्वे तावच्छुत्यनुमानजम् ।  
यावत्प्रत्यक्षया श्रुत्या विषयो नावरुध्यते ॥  


अतः क्वचित्प्रमाणत्वं क्वचिदप्यप्रमाणताम् ।  
व्यवस्थापयता न्यायैर्न भवेदर्धवैशसम् ॥  


प्रमाणत्वाप्रमाणत्वे प्रत्यक्षमृगतृष्णयोः ।  
यथा तथैव ते स्मृत्योरविरुद्धविरुद्धयोः ॥  


तस्मादेवं न वक्तव्यं सर्वासां वा प्रमाणता ।  
अथ वा सा न कस्याश्चिद्यदि क्वचिदनाश्रिता ॥  


तेन वेदविरुद्धानां स्मृतीनामप्रमाणता ।  
रुद्धश्रुत्यनुमानत्वादन्यमूला हि ता यतः ॥  


विकल्पः । किं पुनस्तासां नेष्यते श्रुतिभिः सह ।  


उच्यते ॥

विकल्पस्याष्टदोषत्वान्न तावत्स्वभ्युपेयता ।  
पाक्षिके चाप्रमाणत्वे स्मृतयः सुनिराकराः ॥  


तुल्यबलविकल्पो हि तावदष्टदोषत्वादगतिकगतिन्यायेन क्वचिदेवाऽऽश्रीयते । किमुत कक्षान्तरितप्रामाण्याविषमशिष्टविकल्पः । तथा हि ।

प्रमाणपदवीं यावन्नाऽऽरोहत्येव हि स्मृतिः ।  
बाध्यते तावदत्यन्तं श्रुत्याऽन्यनिरपेक्षया ॥  


स्मृतेर्धर्मप्रमाणत्वं न तावत्स्वत इष्यते ।  
तुल्यकक्षतया येन विकल्पपदवी व्रजेत् ॥  


पराधीनप्रमाणत्वान्न प्रमाणपदे स्थिता ।  
श्रुत्या बाधितमात्राऽसौ पुनर्न्नोज्जीवितुं क्षमा ॥  


तुल्यकक्षविकल्पोऽपि नाप्रामाण्येऽस्त्यकल्पिते ।  
प्रमाणस्याप्रमाणत्वकल्पना च द्विदोषभाक् ॥  


प्रमाणत्वं प्रतीतं यदुज्ज्वलत्तदपह्नुतम् ।  
एकस्तावदयं दोषः स्यात्प्रतीतिविपर्ययात् ॥  


तथा तदप्रमाणत्वं यदभावप्रमाणकम् ।  
भावे सत्यथ भावेन विनैव परिकल्प्यते ॥  


सोऽपि स्यादपरो दोषः प्रमाणार्थविपर्ययात् ।  
अङ्गीकृत्यापि तौ दोषौ पूर्वं केनापि हेतुना ॥  


प्रयोगान्तरकाले तु पुनर्दोषद्वयं भवेत् ।  
यदभावप्रमाणत्वं पूर्वमेतस्य कल्पितम् ॥  


संप्रत्यपह्नुवानस्य दोष एको हि जायते ।  
प्रत्यक्षं दृढरूपं च यत्पुरस्तान्निराकृतम् ॥  


एष जायेत दोषोऽन्यस्तदुज्जीवयतः पुनः ।  
एवमेकत्र चत्वारो दोषा वाक्ये प्रदर्शिताः ॥  


एत एव प्रसज्येरन्द्वितीयेऽपि प्रकल्पिते ।  
एवमेषोऽष्टदोषोऽपि यद्वीहियववाक्ययोः ॥  


विकल्प आश्रितस्तत्र गतिरन्या न विद्यते ।  
व्रीहिशास्त्रप्रवृत्तौ हि यवशास्त्रेण कृष्यते ॥  


श्रोता तत्र प्रवृत्तोऽपि व्रीहिशास्त्रेण कृष्यते ।  
द्वाभ्यामश्वमुखीवच्च श्रुतिभ्यामभितः समम् ॥  


श्रोतुराकृष्यमाणस्य बलाबलमपश्यतः ।  
एकस्मिन्नुपसंहर्तुं बुद्धिं युक्त्या न पश्यतः ॥  


उभयोरप्रमाणत्वं प्रतिघातात्प्रसज्यते ।  
तत्र प्रामाण्ययोग्यस्य यदप्रामाण्यकल्पनम् ॥  


तदनन्यगतित्वेन तथाऽप्यभ्युपगम्यते ।  
सति गत्यन्तरे त्वेतन्नैव कल्पनमर्हति ॥  


एकस्य वा प्रमाणत्वं परिहर्तुं न शक्यते ।  
तदप्रामाण्यमात्रे तु न द्वयोरप्रमाणता ॥  


सिद्धो लोकप्रवादोऽयमेकानेकाविनाशिनाम् ।  
सर्वनाशे समुत्पन्ने ह्यर्धं त्यजति पण्डितः ॥  


स चायमुभयोर्नाश उभयार्थापरिग्रहात् ।  
मिश्रैर्वा यजमानस्य मिश्राणां विध्यदर्शनात् ॥  


नियमार्थे ह्युभे शास्त्रे यवव्रीह्योर्विधातृणी ।  
प्राप्ते चान्यनिवृत्त्यंशः फलमर्थात्प्रतीयते ॥  


व्रीहयो निरपेक्षा हि ज्ञायन्ते यागसाधनम् ।  
यवाश्चैवमतस्तेषां मिश्रत्वं नावकल्पते ॥  


नैव व्रीहिभिरिष्टं स्याद्यवैर्न च यथाश्रुतैः ।  
मिश्रैरिज्येत चेत्तत्र भवेदुभयबाधनम् ॥  


एवमप्रतिपत्त्यैव तुल्यैषा मिश्रतामतिः ।  
तेनोभयाप्रमाणत्वाद्युक्तैकैकाप्रमाणता ॥  


सेयमत्यन्तमन्याय्या द्वयोरप्यनवस्थितिः ।  
अव्यवस्था न युक्ता हि व्यवस्था यत्र लभ्यते ॥  


सर्वत्रैव ह्येकरूपत्वावधारणेन निरूपितरूपं व्यवहर्तुं शक्यम् ॥  


तेन यस्य प्रमाणत्वं प्रमाणं सर्वदाऽस्तु तत् ।  
यस्यापि त्वप्रमाणत्वमप्रमाणं तदुच्यताम् ॥  


तदेव तु कदाचित्प्रमाणं कदाचिदप्रमाणमिति न कथं चिदपि विश्रम्भः स्यात्तदेतद्द्रीहियवश्रुत्योरत्यन्तापरिहार्यत्वादवश्यमापतितम् ।

न हि तत्रैकरूपत्वे चिह्नं किंचिव्द्यवस्थितम् ।  
येनैकत्र प्रमाणत्वं स्यादन्यत्राप्रमाणता ॥  


श्रुतिस्मृत्योः पुनः स्पष्टं व्यवस्थाकारणद्वयम् ।  
येन श्रुतेः प्रमाणत्वं स्यात्स्मृतेश्चाप्रमाणता ॥  


स्वरूपेण तयोस्तावत्प्रमाणत्वाप्रमाणते ।  
ततोऽन्यापेक्षया स्यातामप्रामाण्यप्रमाणते ॥  


यो यस्य स्वरूपाश्रयो धर्मः प्राप्तः स बलवता कारणान्तरेण विपर्ययं प्रतिपद्यते ।

न च श्रुतिजनितप्रत्ययस्य स्मृतिजनितो बाधकत्वं प्रतिपद्यते ।

स्मार्तस्य बाधकः श्रौतो बलवत्त्वात्प्रतीयते ।  
प्रत्यक्षे चानुमाने च प्रागेतद्धयवधारितम् ॥  


श्रुतिलिङ्गे यथा चेष्टे व्यवस्थितबलाबले ।  
संनिकृष्टविकृष्टार्थे तथैवेह श्रुतिस्मृती ॥  


स्मृत्या प्रतीयते यावच्छ्रुत्या तावत्प्रमीयते ।  
विरुद्धधर्मतामेको न च धर्मः प्रतीच्छति ॥  


न च शीघ्रहृतेऽर्थेऽस्ति चिरादागच्छतो गतिः ।  
अश्वैरपहृतं को हि गर्दभैः प्राप्तुमर्हति ।  


स्मृत्या चार्थं परामृश्य यावत्तद्विषयां श्रुतिम् ।  
अनुमातुं प्रवर्तेत तावत्सोऽर्थोऽन्यतो गतः ॥  


किं कर्तव्यमितीदं च कर्ता यावदपेक्षते ।  
प्रमाणं क्रमते तावत्प्रमिते तन्न जायते ॥  


युगपत्प्रमिमीयातां यदि चार्थं श्रुतिस्मृती   
अगृहीतविशेषत्वात्स्यातां तुल्यबले ततः ॥  


यद्वा यावच्छ्रुतेरर्थः साक्षादेव प्रतीयते ।  
तस्मिन्नेव क्षणे मूलं कल्पयेत्स्वं स्मृतिः श्रुतिम् ॥  


ततोऽर्थविप्रकर्षेऽपि प्रमाणत्वेन तुल्यता ।  
भवेदेव श्रुतिस्मृत्योरर्थः श्रुतिपरिग्रहात् ॥  


यतः स्मृत्या गृहीतेऽपि चिरेण श्रुतिकल्पना ।  
जायते कॢप्तया तस्मात्सा बाध्येताप्रतिष्ठिता ।  


स्मृतिमूलानपेक्षा हि स्मृतित्वादेव हीयते ।  
तदपेक्षा पुनः श्रुत्या बाध्यते मूलवर्जिता ॥  


एष तावद्विकल्पपदमनारूढाया एव स्मृतेरेको बाधप्रकारः ।

द्वितीयेन प्रकारेण विकल्पपदवीं गता ।  
आपन्ना पाक्षिकं बाधमत्यन्तं बाध्यते स्मृतिः ॥  


तद्दर्शयति । विकल्पं तु वदन्पक्षे तावच्छ्रुतिप्रामाण्यमभ्युपैतीति । तदा च स्मृत्यप्रामाण्यमवश्यंभावि तस्याश्चाप्रामाण्यकल्पनायां न श्रुतेरिव तदध्यारोपः ।

किं तु तस्याः प्रमाणत्वं श्रुतिमूलत्वकारितम् ।  
यतस्तस्मादतन्मूला तदानीं साऽवधार्यते ॥  


श्रुतिमूलत्वविच्छेदोत्तरकालं च प्राङ्निराकृतमूलान्तरोपप्लवादविगानस्मृतपुरुषप्रणीतत्वनिर्णयाच्च नित्यत्वद्वारनिर्मूलत्वासंभवादवश्यंभावि विप्रलम्भाभिप्रायादि किंचिदेकं मूलमापद्यते ।

श्रुतिं मुक्त्वा च यन्मूलं स्मृतेरन्यत्प्रकल्प्यते ।  
तेनैवास्याः प्रमाणत्वमत्यन्तं प्रतिहन्यते ॥  


व्रीहिश्रुतिपरिग्रहकाले हि यवश्रुतेरभूतमेवाप्रामाण्यमध्यारोपितम् । तत्प्रयोगान्तरवेलायां तुल्यसांप्रदायिकाम्नायमानत्वेन संनिकृष्टविप्रकृष्टार्थत्वादिविशेषाभावेन च पुनः सहजेन प्रामाण्येनाभिभूयते ।

न तु स्मृतेः प्रमाणत्वं पुनरुज्जीवितुं क्षमम् ।  
विच्छिन्नश्रुतिमूलत्वाद्ग्रस्तं भ्रान्त्यादिहेतुभिः ॥  


न ह्येकस्या एव स्मृतेः प्रत्यक्षश्रुत्यर्थापरिग्रहकालेऽनुमितश्रुतिमूलत्वं तत्परिग्रहाश्रयणे तु भ्रान्त्यादिमूलत्वमिति विरुद्धावधारणाऽवकल्पते । आह । सत्यं यदि प्रथममेव विकल्पकारी श्रुत्यर्थं परिगृह्य द्वितीयादिप्रयोगे स्मृत्यर्थपरिग्रहणायोपतिष्ठेत ।

ततस्त्वदुक्तमार्गेण प्रतिहन्येत सर्वदा ।  
न त्वेतस्य प्रसङ्गोऽस्ति स्मृतेः पूर्वपरिग्रहे ॥  


यो हि श्रुतिं प्रथममश्रुत्वा श्रुतिमेवैकां पश्यति तस्याप्रतिहतश्रुत्यनुमाने वृत्ते ।

न पश्चाच्छ्रूयमाणाऽपि श्रुतिः स्यात्प्रतिबन्धिका ।  
गर्दभेनापनीतं हि हरेन्नाश्वश्चिराद्गतः ॥  


न चैष नियमोऽस्ति जिज्ञासुभिः स्मृतिविरुद्धा श्रुतिरेव प्रथमं श्रोतव्येति ।

बहुजिज्ञासमानानां कदाचित्किंचिदापतेत् ।  
पूर्वपश्चाद्विभागेन न तद्धेतुबलाबलम् ॥  


आद्ये प्रपाठके येन व्रीहिशास्त्रं प्रतीयते ।  
द्वितीये यवशास्त्रं च न तत्तत्प्रति दुर्बलम् ॥  


स्वशाखाविहितैश्चापि शाखान्तरगतान्विधीन् ।  
कल्पकारा निबध्नन्ति सर्व एव विकल्पितान् ॥  


सर्वशाखोपसंहारो जैमिनेश्चापि संमतः ।  
न तु पूर्वावबुद्धोऽर्थो बाधेतैवोत्तरं विधिम् ॥  


तस्मात्पौर्वापर्यश्रवणमनाश्रित्य ‘न चैकं प्रति शिष्यत’ इत्यनेन न्यायेन सर्वपुरुषान्प्रति नित्यावस्थितसमस्तपठ्यमानस्मर्यमाणवेदशाखायत्तज्ञानैर्जिज्ञासुभिरात्मीयशक्तिमात्रकारितपूर्वापरग्रहणविभागैरेकवाक्यगतपूर्वो तरवर्णपदवद्बलाबलपनपेक्ष्य मातापितृप्रणीतोपदेशवन्निर्विचिकित्समेव प्रामाण्यमभ्युपगन्तव्यम् । अन्यथा हि—

पूर्वप्राप्तौ प्रमाणत्वं परत्वेनाप्रमाणताम् ।  
प्रसज्यमानिकामेवं कोऽध्यवस्येत्सचेतनः ॥  


इत्थं च भ्रान्तिमूलत्वप्रसङ्गे कल्पिते स्मृतेः ।  
अविरोधेऽपि हि श्रुत्या प्रामाण्यं दुर्लभं भवेत् ॥  


सर्वैव श्रुतिमूलाऽतः सर्वा वा भ्रान्तिमूलिका ।  
स्मृतिरेवं निरूप्येत न तु स्यान्मूलसंकरः ॥  


उच्यते । यद्यपि पूर्वपलब्धया स्मृत्या श्रुतिमनुपलभमानस्य प्रतिबन्धरहितश्रुत्यनुमानं क्रियेत तथाऽपि कालान्तरे श्रुतिं श्रुत्वा तत्प्रतिपक्षस्मृतेर्बाधाध्यवसानादवश्यंभाविश्रुतिमूलत्वविच्छेदवशेन मूलान्तरसंचरणम् ।

ततश्च पूर्वविज्ञानं मिथ्यैतदिति चिन्तयन् ।  
आदावेवाप्रमाणत्वं स्मृतेरित्यध्यवस्यति ॥  


यो हि कूटकार्षापणेन कंचित्कालमज्ञो लोकमध्ये व्यवहरति न तेन विवेकज्ञानजनितव्युत्पत्तिनाऽपि तथैव व्यवहर्तव्यम् । न चास्य तदानीतनज्ञानमात्रबाधबुद्धिर्भवति ।

समानविषयत्वाद्धि पूर्वेषामपि बाधनम् ।  
न हि तेषाममिथ्यात्वे मिथ्येदानींतनं भवेत् ॥  


ननु च प्रागवस्थायां श्रुतिर्यैवानुमीयते ।  
सैवेदानीं विरुद्धेति गम्यते न पुनः स्मृतिः ॥  


नैतदेवम् । प्रतिप्रयोगं प्रमाणपर्यालोचनात् । यदि ह्येकप्रयोगमात्रालोचनेनैव प्रयोगान्तराण्यप्यनुतिष्ठेयुस्ततो येन व्रीहिशास्त्रमप्रमाणीकृत्य यवाः परिगृह्येरन्स यावज्जीवं तैरेव यजेतेति नैव प्रतिपुरुषमुभाभ्यां विकल्प्यमानाभ्यां व्यवहारः सिध्येत् । तेन यावत्प्रयोगभाविप्रमाणालोचनवशात्पूर्वानुमितां श्रुतिं क्वचिदप्यशृण्वन्पुनरपि स्मृतिमेवोपलभ्य कर्तृसामान्यलिङ्गेनैव श्रुतिमनुमिमानः प्रत्यक्षया श्रुत्याऽऽक्षिप्तचित्ततया तत्प्रामाण्येनान्यथानुपपद्यमानेन स्मृत्यप्रामाण्यं कल्पयन्पूर्वावधारितमूलव्यत्ययमेव प्रतिपद्यते न पूर्वकॢप्तमूलस्याप्रामाण्याध्यारोपम् । अपठयमानतयैवास्य सुलभावज्ञानत्वात् ।

यच्चैतदनवस्थानं त्वया मां प्रति चोद्यते ।  
भवतोऽपि तदस्त्येव तेनाचोद्यत्वमेकतः ॥  


यदा ह्यादौ श्रुतिं श्रुत्वा स्मृतेर्न्नान्याऽनुमीयते ।  
तदाऽन्यमूलतापत्तेरेकान्तेनैव बाध्यते ॥  


कालान्तरेऽपि यो बाधः स्फुटत्वेनावधार्यते ।  
यत्तेनाप्यप्रमाणत्वं कृतं तन्न निवर्त्यते ॥  


पूर्वस्मृतिग्राहिणां च स्वयं बाधमचेतयमानानामपि पुरुषान्तरस्य श्रुतिश्रवणप्राथम्यबलेन बाधसंतानौऽनुवर्तत एव ।

पुरुषान्तरबाधोऽपि नैवाल्पं भ्रान्तिकारणम् ।  
न हि द्विचन्द्रदिङ्मोहौ न बाध्येते नरान्तरैः ॥  


ननु यवश्रुतेरपि तर्हि प्रमाणत्वेन परिगृह्यमाणायाः पुरुषान्तरबाधस्तदानीमस्तीति मिथ्यात्वप्रसङ्गः ।

उच्यते पठ्यमानत्वादुन्मज्जननिमज्जने ।  
सर्वान्प्रति तयोस्तुल्ये विशेषोऽन्यो न गृह्यते ॥  


स्मृतिस्तु यावतां पुंसां प्रथमं गोचरीभवेत् ।  
तावतां सर्वदाऽभावान्नाप्रामाण्येनं मुच्यते ॥  


अप्रमाण्यपदं चैकमस्त्येवं प्रथमं स्मृतेः ।  
तावता लब्धमिथ्यात्वान्न श्रुतिं बाधितुं क्षमा ॥  


अध्यारोप्येत मिथ्यात्वमुज्ज्वलायाः श्रुतेः पुनः ।  
लब्धमेव स्मृतौ तच्चेत्किमर्थं कल्प्यते श्रुतेः ॥  


विरुद्धयोर्हि श्रुतिस्मृत्योर्विकल्पप्रसङ्गेनावश्यं कल्पनीयेऽन्यतरत्राप्रमाणत्वे यावच्छ्रुतौ पटाच्छादनन्यायेन कल्पयितुमारभ्यते तावत्स्मृतौ स्वरूपाश्रयं कॢप्तमेवोपलभ्य संशयच्छेदे जाते न कदाचिदप्यभूताप्रामाण्याध्यारोपकल्पनोपपत्तिः ।

ननु श्रुत्यविरुद्धायाः श्रुतिमूलत्वनिश्चयः ।  
अनुमानादपि प्राप्स्यन् केनचित्प्रतिबध्यते ॥  


तस्मात्कारणवैषम्यान्नोभयत्रैकरूपता   
सिध्येन्मूलव्यवस्था हि प्रतिपक्षानुसारिणी ॥  


ततश्चार्धवैशसप्रसङ्गनिवृत्तिः ।

यथा ।

प्रमाणत्वाप्रमाणत्वे लिङ्गादीनां व्यवस्थिते ।  
पूर्वैः सह विरुद्धत्वाविरुद्धत्वनिबन्धने ॥  


तथेहापि व्यवस्थेष्टा न परस्परसंकरः ।  
प्रतिबन्धाभ्यनुज्ञाभ्यां श्रुत्या नास्त्येकरूपता ॥  


यद्यप्यौदुम्बरीसर्ववेष्टनं धर्मशास्त्राध्येतृस्मृतिविलक्षणप्रत्यक्षश्रुत्यर्थोपसंहारपरसूत्रकासेपनिबद्धं तथाऽप्युपरिष्टाद्वक्ष्यमाणालान्तरत्वाभिप्रायेण पुरुषोपदिष्टत्वाविशेषाच्च स्मृतिवदेवोदाहृतम् । क्रीतराजकभोज्यान्नत्ववचनं यद्यप्यथर्ववेदेऽस्ति तथाऽपि तस्याऽऽहवनीयसंबद्धयज्ञकर्मोपकाराभावात्तदधिकृतत्रयीप्रतिपादिताग्नीषोमीयसंस्थावधिभोजनप्रतिषेधविरोधात् “प्रकरणविशेषाद्विकृतौ विरोधि स्यात्” इत्यनेन न्यायेनाधिकृतानधिकृतबलाबलविशेषाभिप्रायेण स्मृतिपक्षनिःक्षेपाद्भाप्यकारेणोदाह्नियते । कृष्णकेशत्वं च यद्यप्यनवस्थितवयोवस्थाकालविशेषं जातपुत्रत्वपक्षे संदिग्धसमावेशं च तथाऽपि युवैव धर्ममन्विच्छेदित्येवमादिस्मरणप्रकाशितार्थं यौवनावस्थापरिग्रहादन्ततो वा वयोर्धानतिक्रमाश्रयणादष्टाचत्वारिंशद्वर्षब्रह्मचर्यप्रागुपनयनसंबद्धकालस्य च वयसः सातिरेकद्विपञ्चाशच्चतुष्पञ्चाशन्मात्रसंवत्सरपरिमितत्वेनापरिहार्यवयोर्धातिक्रमावश्यंभावित्वाद्व्यक्त एव विरोधो दृश्यते । ननु च पूर्वकृतसर्ववेष्टनोत्तरकालविहितं वेष्टिताया एव स्पर्शनं संभवतीत्यविरोधः । कथमविरोधो यदा स्पर्शनं नाम त्वगिन्द्रियद्वारं स्पृश्यसंवेदनम् । न च वस्त्रान्तरिताया औदुम्बर्याः स्पर्शो गृह्यते । न च वस्त्रे स्पृश्यमान औदुम्बरी स्पृष्टा भवति । वस्त्रौदुम्बरीजातिव्यक्तिस्पर्शानामत्यन्तभेदात् ।

अथ संबन्धिसंस्पर्शात्स्पृष्टैवेत्यभिधीयते ।  
भूमिस्पर्शेन तत्सिद्धेर्वृथा स्पर्शविधिर्भवेत् ॥  


ननु भूमावौदुम्बरीबुद्ध्यभावाद्वस्त्रान्तरितायां च तद्रबुद्धयव्यतिरेकाद्दृष्टान्तवैषम्यम् । तथा हि ।

वस्त्रान्तरितचण्डालस्पर्शेऽप्यापतिते क्वचित् ।  
साक्षात्स्पृष्टवदेवेष्टा सचेलस्नानशुद्धता ॥  


सत्यं तत्रेष्यते स्नानं तद्वस्त्रस्पर्शकारितम् ।  
अशुद्धकारणं तद्धि चण्डालस्पर्शवन्मतम् ॥  


तथा च तद्वियुक्तेऽपि वस्त्रे तत्स्पर्शदूषिते ।  
स्पृश्यमाने भवत्येव दोषः संयुक्तवस्त्रवंत् ॥  


कथं पुनरयं धर्मशास्त्रेष्वनुपनिबद्धोऽपि चण्डालस्पृष्टवस्त्रस्पर्शननिमित्तो दोषोऽध्यवसीयते ।

कथं वा नेष्यते दोषः काष्ठलोष्टतृणादिषु ।  
तत्स्पृष्टस्पृश्यमानेषु न क्रमन्तेऽत्र युक्तयः ॥  


तदुच्यते—

यथा काष्ठतृणादीनां मारुतादेव शुद्धता ।  
स्मर्यते वाससो नैवं तोयप्रक्षालनाद्विना ॥  


नन्वमेंध्येन लिप्तस्य सा शुद्धिरभिधीयते ।  
न लिप्तग्रहणं तत्र पाठेऽस्ति तु चिरंतने ॥  


अमेध्यस्यैवं यस्मात्पठन्ति । चण्डालस्पृष्टवाससश्चास्त्येवामेध्यता । तस्मादस्ति सलिलादिशुद्धिः । ननु च मनुष्यस्यैव चण्डालस्पर्शनिमित्तप्रायश्चित्तविधानादशुद्धिरूपममेध्यत्वं गम्यते न द्रव्यान्तरस्य गवाश्वादेः । ततश्च वस्त्रं किं गवाश्वादिवददुष्टमुत पुरुषवद्दुष्टमिति संदेहे गवाश्वादितुल्यमेवावधारयितुं युक्तम् ।

उच्यते—

पुरुषस्य सचेलस्य स्नानं यस्माद्विधीयते ।  
तस्मात्पुरुषवद्वस्त्रं न गवाश्वादिवन्मतम् ॥  


यदाऽपि हि शुद्धेनैव हस्तादिना चण्डालः स्पृश्यते गवादीनां तु चण्डालादिस्पृष्टानां स्नानप्रक्षालनविध्यभावाच्छुद्धिर्विज्ञायत इति न तन्मध्यपातित्वम् । अतश्च नानेन प्रकारेणौदुम्बरीसंबद्धवस्त्रस्पर्शनात्तत्स्पर्शनज्ञानोपपत्तिः । यदा तु तयैवोद्गाता स्पृष्ट उद्गाथेदिति विधिस्तदाऽवश्यमेवौदुम्वरीत्वचोद्गातुशरीरं प्राप्तव्यम् । उपाश्रयणाभ्युपगमपक्षोऽपि च स्पृष्टत्वापरित्यागेनैव स्थित इति न समस्ताच्छादितायामवकल्पते । पराश्रितमपि च वस्त्रमुद्गातुराश्रयत्वं प्रतिपद्यते । तेनैवौदुम्बर्याश्रितेनोद्नायेत् । तस्मादस्ति सर्ववेष्टनस्पर्शनयोर्विरोध इति युक्तं बाध्यबाधकव्यवस्थापनम् । **अथ किमर्थं नेमौ विधी विकल्प्येते इति** । स्मृतेरविधायकत्वात्स्वयमतुल्यबलत्वाच्च तदनुमितशाखान्तरपठितविधिपरिग्रहाभिप्रायेणोक्तम् । **नासति व्यामोहविज्ञान इति** ।

पूर्वोक्तेनैव मार्गेण व्यामोहैकान्तकल्पनाम् ।  
विकल्पेऽवश्यमापन्नां स्मृतावेव नियच्छति ॥  


व्यामोहविज्ञानं च ज्ञानान्तरगतव्यामोहत्वावधारणं तद्विज्ञानगतव्यामोहरूपं वा विवक्ष्यते । तेन षष्ठीसमासः कर्मधारयो वा योज्यः । **विकल्पं तु वदन्निति** । कदा चित्स्मृतिमूलश्रुतिविच्छेदाद्भ्रान्त्यादिमूलत्वमापादयति । तादृश्या च सकृदपि श्रौतं विज्ञानमनुज्ञातमध्यारोप्यमाणव्यामोहाविषयत्वान्न कदाचित्प्रामाण्यं त्यजतीत्यपाक्षिकत्वाभिधानम् । एवं केवलाप्रमाणत्वपक्षग्रहस्तस्य पुनर्जीवनासंभवादपाक्षिकं च सर्ववेष्टनस्मरणमित्याह—**पाक्षिकं चेति वा** । विकल्पवादिसंमतपाक्षिकत्ववशादेव श्रुतिप्रामाण्यपक्षे स्मार्तश्रुतिकल्पनायामकृतायां मूलान्तरसंक्रान्तेः सर्वकालाप्रमाणत्वप्रसङ्गः । एकदाऽपि च लब्धप्रामाण्यावकाशा श्रुतिदुर्बलप्रतिपक्षतया न कदाचिदपि व्यामोही भविष्यतीति समर्थयमानो **यदेव हि तस्यैकस्मिन्पक्षे मूलमित्याह** ।

नहि प्रमादपाठत्वं शक्यं कल्पयितुं श्रुतेः ।  
दुःश्रुतस्वप्नविज्ञानमूला त्वापद्यते स्मृतिः ॥  


**तेन नैतत्पक्षे विज्ञानमिति**—प्रमाणविज्ञानमभिप्रेत्योक्तम् । **व्यामोहात्पक्षान्तरंमिति** । व्यामोहकल्पनातः प्रमाणाभावपक्षान्तरसंक्रमणं प्रतिषेधति । यद्वा स्मार्तज्ञानमेव पूर्वावधारितव्यामोहात्प्रामाण्यपक्षान्तरं न संक्रान्तमिति । दुःश्रुतस्वप्नादिमूलत्वेन श्रुतिविरोधं दर्शयति—**तुल्यकारणत्वादिति** । बलीयः प्रतिपक्षनिराकृतत्वात्सर्वदैव श्रुत्यनुमानप्रतिबन्धान्न स्मृतेः प्रामाण्यपक्षसंक्रान्तिः । **अपि चेतरेतराश्रयेऽन्यतः परिच्छेदादिति** । उपरिष्टादितरेतरविरोधविवरणाद्विरोधमेवेतरेतराश्रयमाह—

परस्परविरुद्धे हि विरुद्धाव्यभिचारिवत् ।  
प्रमाणे यत्र दृश्येते तत्रान्येनैव निर्णयः ॥  


प्रमाणशब्दस्य ज्ञानसमानाधिकरणत्वेन भावोत्पन्नल्युडन्तत्वेन वा नपुंसकलिङ्गत्वाद्वेदाः प्रमाणं स्मृतयः प्रमाणमितिवत्प्रमाणे स्मृतौ स्पर्शनं व्यामोह इति भवितव्यम् । करणविशेषविवक्षायां वाऽभिधेयलिङ्गवचनानुवृत्तौ ल्युडन्ताट्टिढ्ढाणञिति ङीपि प्राप्ते प्रामाण्यं स्मृताविति प्रयोक्तव्यम् । तमिममुभयभ्रष्टं भाष्यकारप्रयोगं समर्थयमानैरेवमनुगमः कर्तव्यः ।

प्रमाणमयते याति मूलभूतां श्रुतिं यतः ।  
क्विबन्तादयतेस्तस्मात्प्रमाणा स्मृतिरुच्यते ॥  


तत्र यद्यपि नित्यत्वाक्विब्लोपः प्रथमं भवेत् ।  
यलोपोऽपि भवेदेव वलादिप्रत्ययाश्रयः ॥  


न च वर्णाश्रयत्वेन यलोपो न भविष्यति ।  
व्योर्वलीति यलोपो हि वलादिप्रत्ययाश्रयः ॥  


यद्वा योगविभागेन वेर्व्यवस्य च लुप्यते ।  
वकारश्च यकारश्चेत्येवं लोपो भविष्यति ॥  


यलोपे च कृतेऽकारो यः शुद्धः परिशिष्यते ।  
तदन्तावधिकात्पश्चादतष्टाप्क्रियते स्त्रियाम् ॥  


अकः सवर्णदीर्घत्वं परयोरन्तरङ्गतः ।  
सर्वेणापि ततः कृत्वा प्रमाणेत्यनुगम्यते ॥  


तदेतदितराश्रयं भवतीत्युक्तम् ।

यद्वा श्रुत्यप्रमाणत्वात्स्मृतेः प्रामाण्यमिष्यते ।  
सिद्धाच्च तत्प्रमाणत्वाच्छ्रुत्यप्रामाण्यकल्पना ॥  


तथा श्रुतिप्रमाणत्वात्स्मृत्यप्रामाण्यकल्पनम् ।  
तदप्रामाण्यसिद्धया च श्रुतिप्रामाण्यनिश्चयः ॥  


तदिदं विकल्पवादिन उभयत्रेतरेतराश्रयत्वमेकान्तवादिनस्त्वन्यतरत्र ।

तत्रान्यतः परिच्छेदाद्वाच्यं हेत्वन्तरं स्फुटम् ।  
भाष्यकारस्त्विहोक्त्वैवं तयोरेकैकमुक्तवान् ॥  


**तत्र स्पर्शनस्य कृप्तं मूलं कल्प्यं स्मृतेरिति ।**  


नैवात्यन्ताप्रकृतहेत्वन्तराभिप्रायेणान्यतः परिच्छेदोऽभिहितः । प्रकृतयोरपि च यत्कृतमितरेतराश्रयत्वं तव्द्यतिरिक्तधर्मदर्शनान्निश्चीयमाने भवत्येवान्यतः परिच्छेदः ।

स्वतः स्थितात्प्रमाणत्वाच्छ्रुतेः स्यात् कॢप्तमूलता ।  


स्मृतेः श्रुत्यनुमापकप्रामाण्यात्कल्प्यमूलता ततश्च प्रत्यक्षश्रुत्यप्रामाण्यकल्पनायत्तं स्मृतेः प्रामाण्यं तद्बलेन च श्रुत्यप्रामाण्यं कल्पयत इतरेतराश्रयत्वमपरिहार्यम् ।

न चाध्यारोप्यमाणाऽपि श्रुतेः स्यादप्रमाणता ।  
न च तस्यामसिद्धायां स्मृतिप्रामाण्यसंभवः ॥  


बलवन्तं पराजित्य यः प्रतिष्ठातुमिच्छति ।  
हस्तिना पादयोधीव संतिष्ठेताचिरादसौ ॥  


एवं तावत्स्मृतिप्रामाण्यं कल्पयन्नेव तद्वादी पराजीयते । यदा तु श्रुतिप्रामाण्यगतमितरेतराश्रयत्वमालोच्यते तदा तत्रापि प्रतिपक्षभूतस्मृत्यप्रामाण्यापेक्षया निरपवादप्रामाण्यावधारणसिद्धेः पराधीनत्वात्पूर्वसिद्धस्मृत्यप्रामाण्यलिप्सायाम्

सिद्धमेवाप्रमाणत्वं स्वरूपाश्रयमादितः ।  
क्षणमात्रमपि प्राप्य श्रुतिः प्रामाण्यमश्नुते ॥  


तेन यत्तदाद्ये पदकेऽननुमितावस्थायां श्रुतावापातक्षणमात्रे स्मृतेरप्रामाण्यं दृश्यते तावतैव लब्धप्रमाणत्वा श्रुतिः सर्वदा निरपवादप्रामाण्या भवतीत्यन्यतः परिच्छेदः ।

तेनैकत्र श्रुतेराद्यात्प्रामाण्यादवसीयते ।  
स्मृत्यप्रामाण्यतोऽन्यत्र क्षणमात्रावधारितात् ॥  


कृत्वैकमवधिं तस्मात्सिद्धमाद्ये क्षणे दृढम् ।  
आनुपूर्व्या व्रजेत्तावद्यावत्सिद्धोऽपरः स्फुटः ॥  


तदेकेन मार्गेण दर्शयति—**कल्प्यमूलत्वात्स्मृतिप्रामाण्यमनवकॢप्तमित्यादि यावत्स्मार्तश्रुतिकल्पनमनुपपन्नं प्रमाणाभावादिति** ।

द्वितीयमार्गेऽपि श्रुतिप्रामाण्यदर्शनादारभ्य तावन्नेतव्यं यावत्तदेव निरपवादं सिद्धमिति । व्रीहियवबृहद्रथंतरविधीनां त्वनन्यगतिकत्वात्कक्षान्तरितपदका इव स्थानभेदाभावात्तुल्यबलतयाऽनवस्थितविकल्पाश्रयणं प्रागुपदिष्टमेव योज्यम् । अतो नापेक्ष्यं प्रत्यक्षश्रुतिविरुद्धस्मृतिप्रामाण्यमिति ॥ ३ ॥

इतश्च न प्रमाणत्वं मूलहेत्वन्तरेक्षणात् ।  
व्यभिचारे हि नोत्पत्तिरर्थापत्त्यनुमानयोः ॥  


श्रुतिविरोधभग्नप्रसरायां हि स्मृतौ पूर्वोक्तेन न्यायेन श्रुत्यनुमानप्रतिबन्धादाकाङ्क्षितमूलान्तरावश्यकल्पयितव्यत्वाच्च ।

क्वचिद्भ्रान्तिः क्वचिल्लोभः क्वचिद्युक्तिविकल्पनम् ।  
प्रतिभाकारणत्वेन निराकर्तुं न शक्यते ॥  


स्मृतेश्च श्रुतिभग्नायाः कारणान्तरसंभवः ।  
न तु श्रुतेरतः सैव तद्विरोधे हि बाध्यते ॥  


यथैव वेदमूलत्वमनेकान्तान्न लभ्यते ।  
तथाऽन्यमूलताऽपीति तदाशङ्क्येदमुच्यते ॥  


उपपन्नतरं चैतद्वेदवाक्यानुमानतः ।  
दृष्टे हि सत्यदृष्टस्य कल्पना निष्प्रमाणिका ॥  


श्रुतिविरुद्धस्मृतीनामप्रामाण्याधिकरणम् ।

**अधिकरणान्तरं वेति** ।

सर्वव्याख्याविकल्पानां द्वयमेव प्रयोजनम् ।  
पूर्वत्रापरितोषो वा विषयव्याप्तिरेव वा ॥  


अपरितोषस्तावत्प्रथमेनैव श्रुतिविरुद्धत्वहेतुना बलवता सिद्धे बाधे नान्वाचयहेतुरतीव प्रयोजनवान् । अधिकरणान्तरे पुनः पूर्वोक्तहेतुनिरपेक्षः पर्याप्त एवैकः स्मृतिबाधनायेति स्वतन्त्रत्वेन प्रदर्शनम् । विरोधेन च न व्याप्तायाः स्मृतेरप्रमाणतद्वयाप्तौ नापवादान्तरोद्भवः । वैसर्जनहोमीयं वासोऽध्वर्युर्गृह्णाति इत्यग्नीषोमप्रणयनार्थं विसर्जनहोमकालसंबन्धियजमानाच्छादनं वासोऽध्यवयुर्हरति मुक्तकमेवैतदावरणानुमितं स्मरणम् । एवं **युपहस्तिनो दानमाचरन्तीति** यूपपरिव्याणशाटकं यूपहास्तिशब्देन निर्दिश्याध्वर्युहर्तव्यतयाऽऽचारानुमितयैव स्मृत्या प्रतिपादयन्ति ।

तत्रापि वेदमूलत्वकल्पना नोपपद्यते ।  
कर्तृसामान्यतः प्राप्ता लोभसंभवपूर्वकात् ॥  


ऋत्विजो हि प्रयोगमध्यपतितं यजमानं प्रक्रान्तकर्मावश्यसमापनीयत्वनिबद्धसमाप्त्युत्तरकालभावि स्वाच्छन्द्यं च विदित्वा कार्यवत्तावेलायामेव खलगतप्राधान्य+++(खलगतधान्यविभागव्यापृतभृतकवादिति पाठो भवितुं युक्त इति भाति ।)+++विभागव्यावृत्तभृतकवत्स्वयमुत्पाद्योत्पाद्य तानि तान्यादेयकानि श्रद्धाजनकार्थवादपुरःसरं याचन्ते । प्रत्यक्षश्रुतिविहितदेयान्तरनिदर्शनव्यामोहितश्च यजमानः श्रद्दधानतया तथैव प्रतिपद्य तेभ्यः प्रयच्छतीति तैरेषा स्मृतिः प्रवर्तिता स्यादित्याशङ्कायां वेदमूलत्वं नानुमीयते । पूर्ववच्च लोभपूर्वकत्वकल्पनमेवोपपन्नमिति निर्णयात्संदेहनिवृत्तिः । इदं च भाष्यकारेण प्रदर्शयता तुल्यकारणत्वात्पूर्वत्रापि प्रदर्शितमेवेति योजयितव्यम् ।

भाष्यकारीयाधिकरणाक्षेपः ।

एतावत्त्विहाधिकरणद्वयेऽपि वक्तव्यम् ।

स्मृतीनां श्रुतिमूलत्वे दृढे पूर्वं निरूपिते ।  
विरोधे सत्यपि ज्ञातुं शक्यं मूलान्तरं कथम् ॥  


शाखान्तरविप्रकीर्णानि हि पुरुषान्तरप्रत्यक्षाण्येव वेदवाक्यानि पुरुषधर्मानुष्ठानक्रमेणापठितानि वेदसमाम्नायविनाशभयात्स्वरूपेणानुपन्यस्यार्थोपनिबन्धनद्वारलभ्यानि विशिष्टध्वनिस्थानीयेन तेनैव परोक्षाण्यपि व्यज्यमानानि पिण्डीकृत्य स्मर्यन्ते । तत्र यथैवाऽऽप्तप्रत्ययादिदमिह पठ्यत इति कथितमुच्चारितमनुच्चारितं वा शिष्याः प्रतिपद्यन्ते तथैव सूत्रकारवचनान्यध्यापकवचनस्थानीयानि स्वानुरूपवेदवाक्यसमर्पणमात्रं कृत्वा निवृत्तव्यापाराणीति न ताल्वादिध्वनिप्रेरणवत्पौरुषेयत्वेन परिभवितव्यानि ।

वेदो हीदृश एवायं षुरुषैर्यः प्रकाश्यते ।  
स पठद्भिः प्रकाश्येत स्मरद्भिर्वेति तुल्यभाक् ॥  


अनुच्चारणकाले च संस्कारैरेव केवलैः ।  
तत्कृतस्मरणैर्वाऽयं वेदोऽध्येतृषु तिष्ठति ॥  


तेनार्थं कथयद्भिर्या स्मृतार्था कथ्यते श्रुतिः ।  
पठिताभिः समानाऽसौ केन न्यायेन बाध्यते ॥  


स्मृतिशास्त्रं च यद्येकं भवेत्कृत्स्नमवैदिकम् ।  
तन्मुक्त्वैकं ततोऽन्यानि व्यवहाराङ्गतामियुः ॥  


कठमैत्रायणीयादिपठितश्रुतिमूलिकाः ।  
दृश्यन्ते स्मृतयः सर्वा भद्रोपनयनादिषु ॥  


तदा तन्मध्यपात्येकं वाक्यं किंचिदपस्मृतिः ।  
मूलान्तरोद्भवं वक्तुं जिह्वा नो न प्रवर्त्तते ॥  


बाधिता च स्मृतिर्भूत्वा काचिन्न्यायविदा यदा ।  
श्रूयते न चिरादेव शाखान्तरगता श्रुतिः ॥  


तदा का ते मुखच्छाया स्यान्नैयायिकमानिनः ।  
बाधाबाधानवस्थानं ध्रुवमेवं प्रसज्यते ॥  


यच्चैतत्सर्ववेष्टनस्मरणं स्पर्शनश्रुतिविरुद्धत्वेनोदाह्रियते । एतज्जैमिनिनैव च्छान्दोग्यानुवादे शाट्यायनिब्राह्मणगतश्रुतिमूलत्वेनौदुम्बरीप्रकरणे च शाट्यायनिनां तामूर्ध्वदशेनोभयत्र वाससी दर्शयतीति ‘वैष्टुतं वै वासः श्रीर्वै वासः श्रीः सामे’ इति दर्शिते तत्प्रसङ्गेनौदुम्बरीवेष्टनवाससोऽपि प्रकाशश्रुतिमूलत्वमेवान्वाख्यातम् ।

ततश्च श्रुतिमूलत्वाद्बाध्योदाहरणं न तत् ।  
विकल्प एव हि न्याय्यस्तुल्यकक्षप्रमाणतः ॥  


विरुद्धत्वे च बाधः स्यान्न चेहास्ति विरुद्धता ।  
न हि वेष्टनमात्रं नः स्पर्शश्रुत्या विरुध्यते ॥  


यदि द्वित्राङ्गुलं मध्ये विमुच्योत्तरभागतः ।  
वेष्ट्येतौदुम्बरी तत्र किं नाम न कृतं भवेत् ॥  


सर्वा वेष्टयितव्येति न ह्येवं सूत्रकृद्वचः ।  
न ह्यस्याः क्रियते कैश्चित्कर्णमूलेषु वेष्टनम् ॥  


परिशब्दोऽपि यस्तत्र सर्वतो वेष्टनं वदेत् ।  
तद्वर्जितसमन्तत्वे सोऽर्थवानेव जायते ॥  


लोभमूलं च यत्तस्याः कल्प्यते सर्ववेष्टनम् ।  
तल्लोभः सुतरां सिध्येन्मूलाग्रपरिधानयोः ॥  


अन्तरीयोत्तरीये हि योषितामिव वाससी ।  
स्मरेत्कौशेयजातीये नोद्नातैकं गुणैर्विना ॥  


प्राक् च लोभादिह स्पर्शः कुशैरेवान्तरीयते ।  
वेष्टितैषा कुशैः पूर्वं वाससा परिवेष्ट्यते ॥  


कुशवेष्टनवाक्ये च न किंचिद्धेतुदर्शनम् ।  
नियमेऽपि च तद्दृष्टं नैवोर्ध्वदशवाससः ॥  


क्रीतराजकभोज्यान्नवाक्यं चाथर्ववैदिकम् ।  
न च तस्याप्रमाणत्वे किंचिदप्यस्ति कारणम् ॥  


यदि यज्ञोपयोगित्वं नेहास्त्याथर्वणश्रुतेः ।  
अर्थान्तरप्रमाणत्वं केनास्याः प्रतिहन्यते ॥  


शान्तिपुष्ट्याभिचारार्था ह्येकब्रह्मर्त्विगाश्रिताः ।  
क्रियास्तया प्रमीयन्तेऽत्राप्येवाऽऽत्मीयगोचराः ॥  


न चायमपि यज्ञाङ्गविधिः शान्त्यादिशास्त्रवत् ।  
अतोऽस्यापि प्रमाणत्वं पुरुषार्थेन वार्यते ॥  


न ह्येतद्यजमानस्य नर्त्विजामुपदिश्यते ।  
सर्वेभ्यः पुरुषेभ्यो हि भोज्यान्नत्वमिदं श्रुतम् ॥  


वाक्यान्तरैर्निषिद्धं यद्दीक्षितान्नस्य भोजनम् ।  
तस्यैव श्रूयते पश्चादभ्यनुज्ञाविधिद्वयम् ॥  


अग्नीषोमीयसंस्थायां क्रीते वा सति राजनि ।  
सोऽयं कालविकल्पः स्यादाशौचच्छेदकालवत् ॥  


ननु चाशौचकालोऽपि धर्मपीडाद्यपेक्षया ।  
अतः समविकल्पत्वं नैव तस्यापि संमतम् ॥  


यस्य ह्यल्पेन कालेन शुद्धिर्भोज्यान्नताऽपि वा ।  
स कस्मात्तावता शुद्धो दीर्घकालत्वमाश्रयेत् ॥  


एकरात्रे त्रिरात्रे वा शुद्धस्य ब्राह्मणस्य च ।  
अशुद्धिरनुवर्तेत दशरात्रं कथं पुनः ॥  


पापक्षयो हि शुद्धत्वं धर्मयोग्यत्वमेव वा ।  
प्राग्दशाहात्कथं तस्य सदसद्भावकल्पना ॥  


एवं प्राक् पशुसंस्थानाद्दीक्षितान्नविशुद्धता ।  
अस्ति नास्तीति चेत्येवं सहते नावधारणम् ॥  


स्यादेतद्येन यः कालः पुरस्तात्परिगृह्यते ।  
तस्यासावेव होंमस्य प्रागूर्ध्वोदयकालवत् ॥  


युक्तं समविकल्पत्वमुदितानुदितत्वयोः ।  
न काचिदत्र पूर्वोक्ता सदसत्त्वविरोधिता ॥  


न चानुदितहोमोक्तावुदितोक्तिरनर्थिका ।  
क्लेशक्षयव्ययादीनां नातिरेकोऽत्र कश्चन ॥  


इह त्वल्पेन कालेन शुद्धेर्या दीर्घकालता ।  
न वर्धयेदघाहानि साऽनेनापि निवार्यते ॥  


क्लेशप्रायं च तं पक्षं नाऽऽश्रयेतैव कश्चन ।  
ततोऽनङ्गीकृते तस्मिन् स्यात्तद्वाक्यमनर्थकम् ॥  


तेनर्ते विषयान्यत्वान्न विकल्पोऽवकल्पते ।  
स चोक्तो धर्मपीडाख्यस्तत्र चाह्नामवर्धनम् ॥  


दन्तजातानुजातान्यकृतचूडेषु च क्रमात् ।  
चितिक्रिया व्यहैकाहास्तत्र चाह्नामवर्धनम् ॥  


तथा गौतमेनाप्युक्तम्— राज्ञां च कार्याविघातार्थं ब्राह्मणानां च स्वाध्यायानिर्वृत्त्यर्थमिति ।

अथ वाऽन्तर्यदाऽऽशौचनिमित्तं किंचिदापतेत् ।  
तत्र शेषेण या शुद्धिस्तच्छेषोऽयं भविष्यति ॥  


न वर्धयेदघाहानि निमित्तादागतान्यपि ।  
पूर्वस्यैव हि कालस्य प्रसङ्गेन तदङ्गता ॥  


प्रवृत्तोऽनपवृक्तश्च दशरात्रादिकोऽवधिः ।  
अन्तः पतितमाशौचं स व्याप्नोति स्वसंख्यया ॥  


वितत्य दश संख्या हि तान्यहानि व्यवस्थिता ।  
शक्नोत्येव परिच्छेत्तुमन्तराशौचमागतम् ॥  


शुद्धयशुद्धी ह्यदृष्टत्वाद्विज्ञायेते यथाश्रुति ।  
नन्वेवं भोजनस्यास्ति विषयावधिकारणम् ॥  


तत्र दीर्घावधिर्व्यर्थः स्यादल्पावध्यनुज्ञया ।  
तस्मादिहापि वैषम्यहेतुर्वाच्योऽवधिद्वये ॥  


अत्राप्यसंभवे तस्य दीक्षिते वा ददत्यपि ।  
तन्नियुक्तकदत्तान्नं भोज्यं सोमक्रये कृते ॥  


आपद्धर्मा यथैवान्ये मुख्यासंभवहेतुकाः ।  
तथैव प्राणपीडायां क्रीतराजकभोजनम् ॥  


हन्तैवमप्रमाणत्वमुक्तमन्यप्रकारकम् ।  
जग्धवानापदि ह्यार्तो विश्वामित्रः श्वजाघनीम् ॥  


उच्यते—

एकं विनाऽप्यनुज्ञानात् क्रियते गत्यसंभवात् ।  
क्रियतेऽनुज्ञया त्वन्यद्विशेषश्च तयोर्महान् ॥  


सामान्येनाभ्यनुज्ञानाद्विशेषश्च विशिष्यते ।  
विशेषोऽत्यन्तनिर्दोषः स्तोकदोषेतरक्रिया ॥  


तथा च मनुनाऽप्युक्तमापद्धर्मगतं प्रति ।  
तत्रत्यपापशेषाणामन्ते शौचं भविष्यति ॥  


कर्मणा येन केनेह मृदुना दारुणेन वा ।  
उद्धरेद्दीनमात्मानं समर्थो धर्ममाचरेत् ॥ इति ।  


धर्मश्च प्रथमं तावत्प्रायश्चित्तात्मको भवेत् ।  
ततस्तेन विशुद्धस्य फलार्थोऽन्यो भविष्यति ॥  


यत्तु क्रीतराजकभोज्यान्नत्ववचनं तद्गत्यन्तरासंभवे निर्दोषत्वज्ञापनार्थमेव ज्ञायते । तत्रापि तु ।

प्रभुः प्रथमकल्पस्य योऽनुकल्पेन वर्तते ।  
स नाऽऽप्नोति फलं तस्य परत्रेति विचारितम् ॥  


इति निन्दितत्वान्न संभवद्भोज्यान्तरेणापि लोकयात्रादिवशेन भोक्तव्यम् ।

यदि वा कालवैषम्यादसत्समविकल्पयोः ।  
अर्थभेदव्यवस्थानादविरोधोऽवधार्यते ॥  


दीक्षितान्नमभोज्यं स्यादक्रीते राजनि ध्रुवम् ।  
क्रीते त्वभोजनं नाम मनः कर्म नियम्यते ॥  


यथैवाश्राद्धभोजित्वं यथा वाऽमांसभक्षणम् ।  
श्रेयसे विहितं धर्म्यं न सर्वत्र निषिध्यते ॥  


श्राद्धमन्तर्दशाहं हि नियोगेन निषिध्यते ।  
एकोद्दिष्टं सदेकेषां न तु पित्र्यं कदाचन ॥  


तत्राश्राद्धभोजित्वनियमः स्वर्गायेति विज्ञायते । तथा षष्ठ्यष्टमीचतुर्दशीपञ्चदशीषु मांसभक्षणमैथुनादिक्रियाप्रतिषेधाद्गृहस्थस्यान्यत्र कामचारे प्राप्ते तदकरणनियमः श्रेयसे विहितः । यथाऽऽह ।

न मांसभक्षणे दोषो न मद्ये न च मैथुने ।  
प्रवृत्तिरेषा भूतानां निवृत्तिस्तु महाफला ॥ इति  


ननु च वाक्यद्वयदर्शनात्तत्र संयोगपृथक्त्वं युक्तमिह त्वेकमेव दीक्षितान्नभोजनप्रतिषेधवाक्यं कथं प्राक्क्रयात्प्रतिषेधति तदुत्तरकालं च प्रागग्नीषोमीयसमाप्तेर्निःश्रेयसेन नियच्छतीति ।

तदुच्यते—

स्याद्वाक्यद्वयमेवैतदवधिद्वयकल्पितम् ।  
यः पूर्वः प्रतिषेधोऽत्र संस्थितः क्रीतराजके ॥  


परोऽवधिः पुनस्तस्य नैकत्वादवकल्पते ।  
द्वितीयान्नादनानुज्ञादर्शनात्तेन गम्यते ॥  


अभोजनविधिर्नूनमस्त्यन्योऽप्यान्तरालिकः ।  
न हि पूर्वमनुज्ञाते स्यादनुज्ञान्तरं पुनः ॥  


वरणादभ्यनुज्ञाते निर्वापे किमनुज्ञया ॥  


यथाऽध्वर्योर्वरणवेलायामेव सर्वं यजमानेन यज्ञोपयोगि स्वयमनुज्ञातमेवेति निर्वापमन्त्रे प्रसवशब्देन तदानींतनयजमानानुज्ञाप्रकाशनं न क्रियते तथेह क्रीतराजकावस्थानुज्ञातभोजनानुज्ञावचनमग्नीषोमीयसमाप्तौ पुनरुक्तमित्यवश्यं नियमेन प्रतिषेधान्तरेण वा वारितस्यानुज्ञानार्थमित्यवगम्यते ।

प्रतिषिद्धाभ्यनुज्ञा च विकल्पेनैव दूष्यते ।  
पर्युदस्ताभ्यनुज्ञानं तस्मादिष्टं व्यवस्थया ॥  


दीक्षितान्नविशिष्टाभोजननियमो हि श्रेयोर्थिभ्यो विधीयते ।

पाश्चात्यभोजनानुज्ञा नान्यथा ह्युपपद्यते ।  
अदृष्टार्थप्रसङ्गित्वान्न विधिश्चायमिष्यते ॥  


एवं विषयनानात्वादविरोधादबाधनम् ।  


अष्टाचत्वारिंशद्वर्षं वेदब्रह्मचर्याचरणस्यापि स्मृतावेव पक्षान्तरविकल्पोपनिबन्धनादाश्रमान्तरविषयत्वसंभवाद्वा विरोधाभावः । तथा हि—

वेदानधीत्य वेदौ वा वेदं वाऽपि यथाक्रमम् ।  
सामर्थ्याश्रमयोग्यत्वमङ्गीकृत्यैतदुच्यते ॥  


गौतमेनापि द्वादशवर्षाण्येकवेदब्रह्मचर्यं चरेदिति प्रथमकल्पमाशु गार्हस्थ्यप्रतिपत्त्यर्थमुक्त्वा द्वितीयकल्पे द्वादश प्रतिवेदं वा सर्वेष्वित्यष्टाचत्वारिंशत्परिग्रहः कृतः ।

तत्रैवं शक्यते वक्तुं येऽन्धपङ्ग्वादयो नराः ।  
गृहस्थत्वं न शक्ष्यन्ति कर्तुं तेषामयं विधिः ॥  


नैष्ठिकब्रह्मचर्यं वा परिव्राजकताऽपि वा ।  
तैरवश्यं ग्रहीतव्या तेनाऽऽदावेतदुच्यते ॥  


उपकुर्वाणकेनैव याप्यः कालो बहुस्ततः ।  
संप्राप्य ज्ञानभूयस्त्वं पवित्रैः क्षीणकल्मषैः ॥  


सर्वाश्रमातिरिक्तेन स्वाध्यायेनैव शोधितः ।  
स्तोकैरप्याश्रमाचारैर्गतिमिष्टां गमिष्यति ॥  


द्वैपायनादयश्चाऽऽहुः—

परिनिष्ठितकार्यस्तु स्वाध्यायेनैव हि द्विजः ।  
कुर्यादन्यन्न वा कुर्यान्मैत्रो+++(हिंसारहितः ।)+++ ब्राह्मण उच्यते ॥  


यानि च प्रतिदिनप्रयुज्यमानऋक्सामयजुर्बाह्मणकल्पव्याख्यानादिब्रह्मयज्ञनिमित्तानि फलानि क्रत्वधिकृतपुरुषेभ्योऽन्यानर्थक्यप्रसङ्गाद्वयावृत्तानि जपध्यानमात्राधिकृतब्रह्मचारिपरिव्राजकविषयत्वेनावतिष्ठन्ते तान्यपि स्वाध्यायविज्ञानभूयस्त्वेन भूयिष्ठानि भविष्यन्तीति प्रतिवेदब्रह्मचर्योपदेशः । यो वा कश्चिन्मेधावितया शीघ्रमेव वेदचतुष्टयमप्यधीत्य यथोपपत्तिकालं तदर्थज्ञानाभियोगमपरित्यजन्ग्रहणान्तं वेत्येतत्पक्षाश्रयणेन गृहस्थो भवेत्तं प्रति द्वादशाष्टाचत्वारिंशद्वर्षपक्षावनेनैव स्मरणेन पूर्वपक्षीकृताविति नातीव श्रुतिविरुद्धत्वेनोदाहर्तव्यौ ।

तेन नैव श्रुतिस्मृत्योर्विरोधोऽतीव दृश्यते ।  
श्रुत्योरेव ह्यसौ दृष्टः क्व चिद्वा नैव विद्यते ॥  


तेनात्र यदि वा कर्मप्रयोगोऽयं निरूप्यते ।  
यदि वा बाध्यमानत्वमुक्तं बाह्यं स्मृतीः प्रति ॥  


एतद्धि जैमिनिनाऽत्यन्तं हितोपदेशिना जिज्ञासुभ्यः प्रतिपाद्यते ।

यावदेकं श्रुतौ कर्म स्मृतौ वाऽन्यत्प्रतीयते ।  
तावत्तयोर्विरुद्धत्वे श्रौतानुष्ठानमिष्यते ॥  


व्रीहियवादिष्वपि तावत्प्रत्यक्षश्रुतिविहितेषु यदि कश्चिद्यावज्जीवमप्येकमेव पक्षमाश्रित्य व्यवहरेन्न स कदाचिदप्युपालम्भास्पदं गच्छेत् ।

ततश्च तुल्यकक्षाऽपि यदि नाम स्मृतिर्भवेत् ।  
तथाऽपि नैव दोषोऽस्ति श्रुत्यर्थमनुतिष्ठताम् ॥  


यानि स्मृतिवचनान्यर्थमात्रमेव प्रतिपाद्य मूलभूताः श्रुंतीरनुदाहृत्य निवृत्तव्यापाराणि तेषु श्रुत्यनुमानव्याजसापेक्षप्रामाण्येषु सत्सु वेदवचनमनपेक्षत्वात्प्रमाणतरत्वेन सुतरां विश्रम्भणीयमिति श्रद्धाविशेषेण ग्राह्यतरार्थं विज्ञायते । सूत्रार्थोऽप्येवं योजयितत्र्यः । श्रौतस्मार्तविज्ञानविरोधे यदनपेक्षमपेक्षावर्जितं यस्य वाऽपेक्षणीयमन्यन्नास्तीत्येवं पाठद्वयेऽपि पूर्वसूत्रात्प्रमाणशब्दमनुषङ्गेण संबन्ध्य यदनपेक्षं तत्तावत्प्रमाणं स्यादिति तदानींतनव्यवहारमात्रप्रतिपत्त्यर्थमेवोच्यते ।

ततश्च न तावच्छाखान्तरीयविद्यमानश्रुतिमूलत्वाशङ्कायां सत्यामेवात्यन्तनिराकरणपक्षः परिग्रहीष्यते । न च प्रत्यक्षश्रुत्यर्थानुष्ठानहानिः । यदा तु क्वचिच्छाखान्तरे स्मरणमूलं श्रुतिरपि प्रत्यक्षी भविष्यति तदोभयोस्तुल्यबलत्वाद्विकल्पो भविष्यत्येव । नन्वनेनैव न्यायेन स्वशाखाविहितविरुद्धं शाखान्तरगतमप्यग्राह्यं स्यात् । सत्यम् ।

वार्तामात्रेण तद्यावत्तावन्नैव ग्रहीष्यते ।  
यदा तु श्रवणं प्राप्तं तदाऽस्मान्न विशिष्यते ॥  


अतश्चैवं श्रुतिस्मृत्योर्विशेषोऽनेन दर्श्यते ।  
नात्यन्तमेव बाध्यत्वं न चाप्यत्यन्ततुल्यता ॥  


### बाह्यग्रन्थानामप्रामाण्यनिरूपणम् ।

यद्वा यान्येतानि त्रयीविद्भिर्न परिगृहीतानि किंचित्तन्मिश्रधर्मकञ्चुकच्छायापतितानि लोकोपसंग्रहलाभपूजाख्यातिप्रयोजनपराणि त्रयीविपरीतासंबद्धदृष्टशोभादिप्रत्यक्षानुमानोपमानार्थापत्तिप्राययुक्तिमूलोपनिबद्धानि सांख्ययोगपाञ्चरात्रपाशुपतशाक्यग्रन्थपरिगृहीतधर्माधर्मनिबन्धनानि विषचिकित्सावशीकरणोच्चाटनोन्मादनादिसमर्थकतिपयमन्त्रौषधिकादाचित्कसिद्धिनिदर्शनबलेनाहिंसासत्यवचनदमदानदयादिश्रुतिस्मृतिसंवादिस्तोकार्थगन्धवासितजीविकाप्रायार्थान्तरोपदेशीनि यानि च बाह्यतराणि म्लेच्छाचारमिश्रकभोजनाचरणनिबन्धनानि तेषामेवैतच्छ्रुतिविरोधहेतुदर्शनाभ्यामनपेक्षणीयत्वं प्रतिपाद्यते । न चैतत्क्वचिदधिकरणान्तरे निरूपितं न चावक्तव्यमेव गाव्यादिशब्दवाचकत्वबुद्धिवदतिप्रसिद्धत्वात् ।

यदि ह्यनादरेणैषां न कल्प्येताप्रमाणता ।  
अशक्यैवेति मत्वाऽन्ये भवेयुः समदृष्टयः ॥  


शोभासौकर्यहेतूक्तिकलिकालवशेन वा ।  
यज्ञोक्तपशुहिंसादित्यागभ्रान्तिमवाप्नुयुः ॥  


ब्राह्मणक्षत्रियप्रणीतत्वाविशेषेण वा मानवादिवदेव **श्रुतिमूलत्वमाश्रित्य सचेतसोऽपि श्रु**तिविहितैः सह विकल्पमेव प्रतिपद्येरन् ।

तेन यद्यपि लभ्येत स्मृतिः काचिद्विरोधिनी ।  
मन्वाद्युक्ता तथाऽप्यस्मिन्नेतदेवोपयुज्यते ॥  


त्रयीमार्गस्य सिद्धस्य ये ह्यत्यन्तविरोधिनः ।  
अनिराकृत्य तान्सर्वान्धर्मशुद्धिर्न लभ्यते ॥  


महाजनगृहीतत्वं पित्राद्यनुगमादि च ।  
तेऽपि द्वीपान्तरापेक्षं वदन्त्येव स्वदर्शने ॥  


तत्र श्रद्धामात्रमेवैकं व्यवस्थानिमित्तं सर्वेषां स्वपितृपितामहादिचरितानुयायित्वात् । यैश्च मानवादिस्मृतीनामप्युत्सन्नवेदशाखामूलत्वमभ्युपगतं तान्प्रति सुतरां शाक्यादिभिरपि शक्यं तन्मूलत्वमेव वक्तुम् । को हि शक्नुयादुत्सन्नानां वाक्यविषयेयत्तानियमं कर्तुम् । ततश्च यावत्किंचित्कियन्तमपि कालं कैश्चिदाद्रियमाणं प्रसिद्धिं गतं तत्प्रत्यक्षशाखाविसंवादेऽप्युत्सन्नशाखामूलत्वावस्थानमनुभवतुल्यकक्षतया प्रतिमायात् । अत आह—**विरोधे त्वनपेक्ष्यं स्यादिति** । पारतन्त्र्यं तावदेषां स्मर्यमाणपुरुषविशेषप्रणीतत्वात्तैरेव प्रतिपन्नं शब्दकृतकत्वादिप्रतिपादनादराच्च पार्श्वस्थैरपि ज्ञायते ।

वेदमूलत्वं पुनस्ते तुल्यकक्षमूलत्वाक्षमयैव लज्जया च मातापितृद्वेषिदुष्टपुत्रवन्नाभ्युपगच्छन्ति । अन्यच्च स्मृतिवाक्यमेकमेकेन श्रुतिवचनेन विरुध्येत । शाक्यादिवचनानि तु कतिपयदमदानादिवचनवर्जं सर्वाण्येव समस्तचतुर्दशविद्यास्थानविरुद्धानि त्रयीमार्गव्युत्थितविरुद्धाचरणैश्च बुद्धादिभिः प्रणीतानि । त्रयीबाह्येभ्यश्चतुर्थवर्णनिरवसितप्रायेम्यो व्यामूढेभ्यः समर्पितानीति न वेदमूलत्वेन संभाव्यन्ते । स्वधर्मातिक्रमेण च येन क्षत्रियेण सता प्रवक्तृत्वप्रतिग्रहौ प्रतिपन्नौ स धर्ममविप्लुतमुपदेक्ष्यतीति कः समाश्वासः । उक्तं च ।

परलोकविरुद्धानि कुर्वाणं दूरतस्त्यजेत् ।  
आत्मानं योऽतिसंधत्ते सोऽन्यस्मै स्यात्कथं हित इति ॥  


बुद्धादेः पुनरयमेव व्यतिक्रमोऽलंकारबुद्धौ स्थितः । येनैवमाह ।

कलिकलुषकृतानि यानि लोके  
मयि निपतन्तु विमुच्यतां तु लोकः, इति ।  


स किल लोकहितार्थं क्षत्रियधर्ममतिक्रम्य ब्राह्मणवृत्तं प्रवृक्तृत्वं प्रतिपद्य प्रतिषेधातिक्रमासमर्थैर्ब्राह्मणैरननुशिष्टं धर्मं बाह्यजनाननुशासद्धर्मपीडामप्यात्मनोऽङ्गीकृत्य परानुग्रहं कृतवानित्येवंविधैरेव गुणैः स्तूयते तदनुशिष्टानुसारिणश्च सर्व एव श्रुतिस्मृतिविहितधर्मातिक्रमेण व्यवहरन्तो विरुद्धाचारत्वेन ज्ञायन्ते ।

तेन प्रत्यक्षया श्रुत्या विरोधे ग्रन्थकारिणाम् ।  
ग्रहीत्राचरितॄणां च ग्रन्थप्रामाण्यबाधनम् ॥  


न ह्येषां पूर्वोक्तेन न्यायेन श्रुतिप्रतिबद्धानां स्वमूलश्रुत्यनुमानसामर्थ्यमस्ति ।

न च शाखान्तरोच्छेदः कदाचिदपि विद्यते ।  
प्रागुक्ताद्वेदनित्यत्वान्न चैषां दृष्टमूलता ॥  


न हि यथोपनयनादिस्मृतीनां शाखान्तरदृष्टश्रुतिसंवादः । एवं चैत्यकरणतद्वन्दनशूद्रसंप्रदानकदानादीनां संवादः संभवति मूलान्तरकल्पनं च प्रागेव प्रत्याख्यातम् ।

लोभादिकारणं चात्र बह्वेवान्यत्प्रतीयते ।  
यस्मिन्संनिहिते दृष्टे नास्ति मूलान्तरानुमा ॥  


शाक्यादयश्च सर्वत्र कुर्वाणा धर्मदेशनाम् ।  
हेतुजालविनिर्मुक्तां न कदाचन कुर्वते ॥  


न च तैर्वेदमूलत्वमुच्यते गौतमादिवत् ।  
हेतवश्चोभिधीयन्ते ये धर्मे दूरतः स्थिताः ॥  


एत एव च ते येषां वाङ्मात्रेणापि नार्चनम् ।  
पाखण्डिनो विकर्मस्था हैतुकाश्चैत एव हि ॥  


एतदीया ग्रन्था एव च मन्वादिभिः परिहार्यत्वेनोक्ताः ।

या वेदबाह्याः स्मृतयो याश्च काश्चित्कुदृष्टयः ।  
सर्वास्ता निष्फलाः प्रोक्तास्तमोनिष्ठा हि ताः स्मृताः ॥  


तस्माद्धर्मं प्रति त्रयीबाह्यमेवंजातीयकं प्रामाण्येनानपेक्ष्यं स्यादिति सिद्धम् ॥ ४ ॥

## शिष्टाकोपाधिकरणम्

**शिष्टाकोपे**—एवं तावत्पुरुषार्थस्मृतीनामविरोधे विरोधे च प्रमाणत्वाप्रमाणत्वे निरूपिते संप्रति तु क्रत्वर्थानां यज्ञोपवीतोदकाचमनदक्षिणहस्ताचरणस्मृतीनां बहुश्रुत्यर्थमध्यपातिनीनां विरोधाविरोधमात्रमेव विचार्यते । तन्निर्णये तु कृते पूर्वाधिकरणाभ्यां प्रमाणत्वाप्रमाणत्वसिद्धिः ।

कथं पुनर्विरुद्धत्वं कथं वा न विरुद्धता ।  
श्रुत्यर्थविगुणत्वेन तदभावेन चेष्यते ॥  


यदि यज्ञोपवीतादीनि क्रतुमनुप्रवेश्यमानानि चोदकप्रयोगवचनाभ्यां न परिगृह्यन्ते निराक्रियन्ते वा ततो विरोधः । यदि पुनरानुगुण्यात्प्रकरणादिपठितवत्स्मृत्यनुमितवाक्यसंयोगेन क्रतुमनुप्रविशन्ति न च पूर्वगृहीतं किंचिद्बाधन्ते ततो न विरुद्धानीति । अन्यत्तु दर्शनं सत्यपि विरोधे प्रमाणप्रमेयबलाबलविसंवादात्संदेहः । तथा हि ।

श्रुतिस्मृत्योर्विरुद्धत्वे ज्ञातमेव बलाबलम् ।  
धर्मधर्मिविरोधे च धर्मिणो बलवत्तराः ॥  


वक्ष्यति हि “**अङ्गगुणविरोधे च तादर्थ्यादिति**” । न चेह स्मार्तः कस्यचिदपि श्रौतस्य पदार्थस्य बाध आशङ्क्यते क्रमकालपरिमाणानि तु समस्तपदार्थधर्मत्वेन निश्चितानि । तत्र यदि प्रमाणबलाबलं बलीयस्ततो बलवच्छ्रुतिप्रमेयत्वाद्दुर्बलस्वभावैरपि क्रमादिभिराचमनादीनां बाधः प्रमेयबलाबलबलीयस्त्वे तु पदार्थधर्मेभ्यः क्रमादिभ्यः पदार्थत्वेनाऽऽचमनादयो बलीयांस इति सत्यपि स्मृत्याख्यप्रमाणे दुर्बलत्वे बलवदाश्रयानपि स्वरूपेण दुर्बलान्क्रमादीनेव बाधिष्यन्ते ।

किं युक्तमविरुद्धत्वं क्रत्वर्थाङ्गस्मृतेरपि ।  
न तदर्थक्रियायां हि श्रुतं किंचन हीयते ॥  


यथैव विज्ञातबलाबलैरपि श्रुत्यादिभिः समाख्यापर्यन्तैर्यावन्तः शेषाः प्रमीयन्ते ते सर्वे शेषिकथंभावेन प्रार्थिता इत्थंभावेन सहानारभ्यवादाधीतैर्गृह्यन्ते ।

स्मृत्या तथैव संतुष्ट्या शिष्टाचारेण चार्पिताः ।  
गृह्यन्ते भावनाभाव्यैरपूर्वैः साधनांशवत् ॥  


कथंभावापेक्षितापूर्वोपकारस्याज्ञातपरिमाणाङ्गसाध्यत्वाद् यावत्किंचिद्येन केनचिदपि प्रमाणेन प्राप्नोति तत्सर्वमङ्गं भवति । तस्मादाचमनादीन्यपि यज्ञप्रयोगाङ्गानीत्युपन्यस्तेऽभिधीयते ॥ ५ ॥

न शास्त्रपरिमाणत्वात्पदार्थोऽभ्यधिको भवेत् ।  
शास्त्रितं परिमाणं हि कोऽतिक्रमितुमर्हति ॥  


शास्त्रेण हि पदार्थानां परिमाणं त्रिधा गतम् ।  
क्रमेयत्ताशुनिर्माणरूपं तदिह बाध्यते ॥  


द्वाभ्यां श्रुत्यादिषट्काभ्यां कालेयत्ताक्रमान्स्थितान् ।  
पदार्थाः प्रविशन्तो हि बाधेरन्स्मार्तलौकिकाः ॥  


सर्वे हि पदार्थाः प्रधानकालान्न विप्रक्रष्टव्या इति प्रयोगवचनेन प्रतिपादितं तत्र स्मार्तशिष्टलोकाचारप्रमाणकपदार्थानुष्ठानविक्षेपाद्दक्षिणैकहस्ताधीनविलम्बितानुष्ठानाच्च प्रधानप्रत्यासत्तिबाधप्रसङ्गः ।

समस्तप्रयोगकालाश्च पूर्वाह्णमध्यंदिनादयोऽतिक्रम्येरन् । क्रमश्च यः श्रुत्यर्थपाठस्थानमुख्यप्रवृत्तिवत्क्रमैरवगतः स च वैदिकपदार्थारूढतया विज्ञाताश्रयप्रमाणपरिमाणः सन्नन्यथात्वं क्षुतादिनिमित्ताचमनव्यवधानात्प्रतिपाद्येत । एवमायासस्रस्तोपवीतपुनःकरणव्यवधानेऽपि योजनीयम् ।

योह्यसावन्तः स्मार्तः पदार्थः क्रियते तदा ।  
तस्य क्रमप्रमाणं हि न श्रुत्याद्यवगम्यते ॥  


उक्तपरिमाणस्य क्रमस्य नान्यदपि किंचित्प्रमाणमवकल्पते । तथा श्रुत्याद्यवगतप्रचयशिष्टपदार्थपरिमाणमवश्यमध्वर्य्वादिभिरविस्मृतसमस्तपदार्थनिर्माणायावधारणीयम् । ततश्च प्रथमापरिकल्पितपश्चादागतस्मार्तपदार्थानुष्ठाने पूर्वावधारणभ्रंशात्समस्तकृताकृतानिरूपणादनिवृत्तवैगुण्याशङ्कस्य सम्यक्कृतत्वदार्ढ्यनिमित्तसंस्कारपाटवाभावादपूर्वदौर्बल्येन न्यूनफललाभप्रसङ्गः ।

तच्चातिशयवत्सर्वं सार्थवादाद्विधेर्गतम् ।  
न्यूनत्वाक्षमयाऽवश्यं विरुद्धां बाधते स्मृतिम् ॥  


परिमितश्रुत्याद्युपदेशातिदेशात्मकाङ्गशास्त्रपरिमाणत्वाद्वा न तद्वयतिरिक्ताङ्गशास्त्रावकाशः । सहकर्तव्यापगतेषु च पदार्थेषु सर्वात्मना त्वरमाणस्य यावानेवात्यन्ताशक्त्या कालविप्रकर्षो भवति तावन्मात्रमेव प्रयोगवचनोऽनुमन्यते । शक्तस्तु क्षणमात्रमपि यदि विक्षेपं कुर्यात्तदस्य प्रयोगवचनविधिर्न सहेत । तस्मात्रिविधस्यापि शास्त्रपरिमाणस्यान्यथाकरणान्नाऽऽचमनाद्यविरुद्धमिति । उच्यते ॥ ६ ॥

तेष्वदर्शनाद्विरोधस्येति वा समाप्तिः । अनन्तरसूत्रे विप्रतिपत्त्युपात्तविरोधाभावोक्तेरनुपयुज्यमानत्वादिह च प्रक्रान्तविरोधाभावस्यावश्यवचनीयत्वात् । उपयोगसद्भावेऽपि च काकाक्षिवदनुषङ्गेण तन्त्रेण चोभयसंबन्धात् ।

अपिवा कारणं दृष्टं यस्मादेषु न गृह्यते ।  
तस्मान्नाऽऽचमनादीनां क्रतुश्रुतिविरुद्धता ॥  


विरोधत्याजितश्रुतिविरुद्धता । विरोधत्याजितश्रुतिमूलस्य हि स्मरणस्य यस्य मूलान्तरमिदं नामेत्येवं संभवदुत्प्रेक्षामात्रेणोपप्लवते तत्राल्पेनैव प्रयासेन निराशङ्कमप्रमाणत्वं निश्चीयते ।

यत्र तूत्प्रेक्षयाऽप्यन्यत्कारणं नावलम्ब्यते ।  
अत्यन्तानन्यमूलत्वाच्छ्रुतितस्तत्प्रमाणता ॥  


न वाऽऽचमनादिस्मृतेः कामक्रोधलोभद्वेषमानलज्जादिकारणं किंचित्संभाव्यते यन्मूलत्वेन श्रुतिमूलत्वमपह्नूयेत ।

अनन्यमूलिकायां च श्रुतौ मूलेऽवधारिते ।  
विरोधेऽपि प्रमाणत्वं स्मृतेः श्रुत्या न वार्यते ॥  


इयत्ताक्रमकालाश्च श्रौतत्वाद्बलवत्तराः ।  
पदार्थधर्मभावात्तु दुर्बलत्वादबाधकाः ॥  


ननु पूर्वभावित्वात्प्रमाणबलाबलमेव प्रमेयबलाबलाज्ज्यायस्त्वेन प्रतिभाति । उच्यते—

नैव तावच्छ्रुतिस्मृत्योः स्वरूपेण विरुद्धता ।  
बलाबलपरीक्षा वा प्रमेयद्वारिका हि सा ॥  


प्रमेयगतं हि विरोधमालोच्य प्रमाणविरोधबुद्धिर्भवति ।

तद्यस्यामेव वेलायां विरोधो दृश्यते तयोः ।  
प्रमेययोः स्वरूपस्थं तस्मादेव बलाबलम् ॥  


येषां पदार्थधर्मत्वाद्दौर्बल्यं पूर्वनिश्चितम् ।  
न तेषां श्रुत्यवष्टम्भात्तत्पश्चादपगच्छति ॥  


पदार्थत्वेन येषां च बलीयस्त्वं निरूपितम् ।  
न स्मृतेर्दुर्बलत्वेन पुनस्तदपनीयते ॥  


नित्यमेवाप्रमाणं यत्तदेवं बाधमर्हति ।  
आपेक्षिकाप्रमाणं तु स्यात्प्रमाणमपेक्षया ॥  


न च प्रमेयदौर्बल्यबलीयस्त्वनिबन्धनम् ।  
प्राप्तं स्मृतिप्रमाणत्वं प्रमाणस्थेन बाध्यते ॥  


न च प्रमेयदौर्बल्ये सत्यपि श्रुतिबाधनम् ।  
तावता मन्दतेजस्त्वात्स्मृतिस्तां नैव बाधते ॥  


एतदेव श्रुतेः पार्श्वाद्बहु यत्र स्मृतिर्वृथा ।  
महास्मृत्याऽपि या काचिन्न शक्या बाधितुं श्रुतिः ॥  


युगपत्प्राप्तिहेतुश्च विरोधस्तुल्यकार्ययोः ।  
इह तु द्वयमप्येतन्नास्ति तेनाविरुद्धता ॥  


कालेयत्ताक्रमाणां हि सर्वान्ते प्राप्तिरिष्यते ।  
सुजघन्यप्रमाणोऽपि पदार्थः पूर्वमश्नुते ॥  


प्राप्तेषु हि पदार्थेषु क्रमः पश्चादपेक्षते ।  
यदा प्राप्तेष्वसौ कॢप्तः केन पश्चाद्विरुध्यते ॥  


परिमाणमपि त्वार्थमविस्मरणसिद्धये ।  
स्वयमालोच्यते प्राज्ञैः स्मार्तैः सह तदिष्यते ॥  


न केनचित्प्रमाणेन पदार्थेयत्ता परिच्छिद्यते । तत्र यदि तेन विनाऽन्ये समस्तपदार्थस्मृतिहेतवो न स्युस्तत एतदप्येकं कारणमिति परिमाणमपि स्थाप्येत । तस्यामपि त्ववस्थायां यथा श्रौतमात्रपरिमाणमसमाप्य समाख्यापर्यन्तप्रापितपदार्थगतपरिमाणावधारणमाश्रीयते तथा स्मृत्याचारपर्यन्तावगतपरिमाणमाश्रयिष्यत इति निर्दोषम् ।

कालोऽपि च प्रयोगाङ्गं सर्वान्ते सोऽपि गृह्यते ।  
स्मार्तैः सह ससाहित्यमाशुत्वं वा प्रपत्स्यते ॥  


कालो ह्ययं प्रधानस्य सर्वाङ्गसहितस्य यः ।  
अङ्गैरविप्रकृष्टत्वमीदृशस्यैव चोद्यते ॥  


तस्माद्यत्किंचनप्रमाणकसर्वपदार्थप्राप्त्युत्तरकालापेक्षितसंबन्धः कालोऽपि नैव सर्वोपसंहारविरोधीति तेषु क्रमकालपरिमाणेष्वदर्शनाद्विरोधस्येत्युच्यते । यद्वा तेष्वाचमनादिषु क्रियमाणेष्वदर्शनाद्विरोधस्येति सूत्रार्थयोजना । अपि च—

शौचयज्ञोपवीतादेर्न स्वतन्त्रपदार्थता ।  
सर्वं ह्यङ्गप्रधानार्थं तेन न व्यवधायकम् ॥  


अतदङ्गेन हि तुल्यकक्षेण व्यवधानं भवति न सर्वपदार्थेन ।

वेदं कृत्वा यदा वेदिमकृत्वाऽऽचामति क्षुते ।  
वेदिमेव करोतिति स वक्तुं शक्यते तदा ॥  


वेदिरेव ह्यनाचम्य कुर्वतो विगुणी भवेत् ।  
तामेव सगुणां कर्तुं शुद्ध्या न व्यवधास्यते ॥  


इममेवार्थमभिप्रेत्य भाष्यकारेणोक्तं न **चैवंजातीयका अर्थाः पदार्थानां व्यवधातारो भवन्तीति** । इतरथा ह्यङ्गप्रधानार्थत्वेऽनाश्रीयमाणे शून्यहृदयवचनमेवैततस्यात् ।

तस्मादाचमनादीनां क्रतुभिः संग्रहे सति ।  
पश्चात्प्राप्तक्रमेयत्ताकालशास्त्राविरोधिता ॥  


### ( भाष्यकारोक्तोदाहरणाक्षेपः ।)

नन्विदं यज्ञोपवीतमुदाहर्तव्यम् । दर्शपूर्णमासादिषु ‘**उपव्ययते देवलक्ष्ममेव तत्कुरुते \[तै॰ सं॰ ( २﻿—५﻿—११ ) ।\] **’ इति क्रत्वङ्गत्प्रत्यक्षविधानात् । तथा काठके चानारभ्यवादविधिना सर्वयज्ञगतयजनयाजनसंबन्धोऽध्यापनाध्ययनसंबन्धश्च श्रूयते । **‘प्रसृतेन वै यज्ञेन देवा स्वर्गं लोकमायन्नपसृतेनासुरान्पराभावयन् । प्रसृतो ह वै यज्ञोपवीतिनो यज्ञोऽप्रसृतोऽनुपवीतिनो यद्वै किं च ब्राह्मणो यज्ञोपवीत्यधीते यजत एव तत्तस्माद्यज्ञोपवीत्येवाधीयीत याजयेद्यजेत वा यज्ञस्य प्रसृत्या \[तै॰ आ॰ ( २﻿—२) ।\]  इति’** । तथाऽऽचमनविधिरपि ‘दक्षिणत उपवीयोपविश्य हस्ताववनिज्य त्रिराचम्य द्विः परिमृज्य दर्माणां महदुपस्तीर्योपस्थं कृत्वा प्राङ्मुख उपविश्य स्वाध्यायमधीयीत’ इति यद्यपि ब्रह्मयज्ञप्रकरणे श्रूयते तथाऽपि वेदोच्चारणसंबन्धात्तदङ्गत्वेनापि तावज्ज्ञायमानं सर्वयज्ञानां मन्त्रवत्प्रयोगित्वात्तदङ्गं भवति । तथा च **“न सोमेनोच्छिष्टा भवन्ति”** इति प्राप्ताचमनप्रतिषेधार्थमेवावधार्यते । दक्षिणाचारत्वं तु﻿—

यत्राऽऽहत्य विधानेन स्यात्सव्याञ्जलिचोदना ।  
तस्मादेव निवर्तेत नान्यन्नाऽऽशङ्क्यतेऽपि तत् ॥  


**“यथा वै दक्षिणः पाणिरेवं देवयजनम्”** इति प्रागुदक्प्रवणविधिपरे वाक्ये देवयजनवद्यज्ञाङ्गत्वौचित्यादुपमानमवकल्पते । तेन नात्रैकमपि विरोधबाधशङ्कायोग्यमित्यनुदाहरणानि । तस्मान्नैवैतदधिकरणान्तरम् ।

### ( वेदाविरुद्धशाक्यादिवचसामप्रामाण्यनिरूपणम् । )

सूत्राणि तु पूर्वाधिकरणाक्षेपपरिहारसूत्रत्वेनैव व्याख्यातव्यानि । यत्तर्हि वेदविहितं न बाधते शिष्टान्वा वेदविदो न कोपयति । विहाराराममण्डलकरणवैराग्यध्यानाभ्यासाहिंसासत्यवचनदमदानदयादि, तद्बुद्धादिभाषितं प्रमाणेनाविरुद्धमिति चेत् । **न । शास्त्रपरिमाणत्वात्** ।

परमितान्येव हि चतुर्दशाष्टादश वा विद्यास्थानानि धर्मप्रमाणत्वेनःशिष्टैः परिगृहीतानि +++(उपवेदाः﻿—आयुर्वेदधनुर्वेदगर्न्धवेवदाः । अङ्गानि﻿—शिक्षादीनि । उपाङ्गं﻿—पूर्वोत्तरमीमांसाद्वयम् । दण्डनीतिः﻿—अर्थशास्त्रमित्यर्थः ।)+++वेदोपवेदाङ्गोपाङ्गाष्टादशधर्मसंहितापुराणशास्त्रशिक्षादण्डनीतिसंज्ञकानि, न च तेषां मध्ये बौद्धार्हतादिग्रन्थाः स्मृता गृहीता वा ।

प्रतिकञ्चुकरूपेण पूर्वशास्त्रार्थगोचरम् ।  
यदन्यत्क्रियते तस्य धर्मं प्रत्यप्रमाणता ॥  


तथा च प्रायश्चित्तादिदानकाले यो वाक्यमात्मीयमन्यकविकृतं वा श्लोकं सूत्रं वोच्चार्य मानवादिप्रायश्चित्तं दद्यान्न कश्चिदपि धर्मार्थं प्रतिपद्येत ।

वेदेनैवाभ्यनुज्ञाता येषामेव प्रवक्तृता ।  
नित्यानामभिधेयानां मन्वन्तरयुगादिषु ॥  


तेषां विपरिवर्तेषु कुर्वतां धर्मसंहिताः ।  
वचनानि प्रमाणानि नान्येषामिति निश्चयः ॥  


तथा च **“मनोर्ऋचः सामिधेन्यो भवन्ति”** इत्यस्य विधेर्वाक्यशेषे श्रूयते **“मनुर्वै यत्किंचिदवदत्तद्भेषजं भेषजतायै”** इति प्रायश्चित्ताद्युपदेशवचनं पापव्याधेर्भेषजम् ।

न वैतच्छ्रुतिसामान्यमात्रं नित्येऽपि संभवात् ।  
यज्ञेऽध्वर्युरिव ह्यस्ति मनुर्मन्वन्तरे सदा ॥  


प्रतिमन्वन्तरं चैवं स्मृतिरन्या विधीयते ।  
स्थिताश्च मनवो नित्यं कल्पे कल्पे चतुर्दश ॥  


तेन तद्वाक्यचेष्टानां सर्वदैवास्ति संभवः ।  
तदुक्तिज्ञापनाद्वेदो नानित्योऽतो भविष्यति ॥  


प्रतियज्ञं भवन्त्यन्ये सर्वदा षोडशर्त्विजः ।  
आदिमत्त्वं च वेदस्य न तच्चरितबन्धनात् ॥  


उक्तं च﻿—

यथर्तावृतुलिङ्गानि नानारूपाणि पर्यये ।  
दृश्यन्ते तानि तान्येव तथा भाति युगादिषु ॥ इति ।  


इतिहासपुराणं च कृत्रिमत्वेन निश्चिते ।  
तथाऽप्यकृत्रिमे वेदे तद्विद्यात्वेन संमतम् ॥  


एवं ह्यपनिषत्सूक्तम् । **‘ऋग्वेदं भगवोऽध्येमि यजुर्वेदं सामवेदमथर्ववेदं चतुर्थमितिहासं पुराणं पञ्चमम्’ इति** । तेन प्रतिकल्पमन्वन्तरयुगनियतनित्यऋषिनामाभिधेयकृत्रिमविद्यास्थानकारा ये वेदेऽपि मन्त्रार्थवादेषु श्रूयन्ते तत्प्रणीतान्येव विद्यास्थानानि धर्मज्ञानाङ्गत्वेन संमतानि । तथा च ऋग्वेदादिविहितयज्ञाङ्गभ्रेषप्रायश्चित्तविशेषानभिधाय **‘यद्यविज्ञात इति’** प्रायश्चित्तान्तरं विदधत् त्रैविद्यवृद्धस्मृतिविहितविनष्टोद्देशेनैवविदधातीति गम्यते । अन्यथा हि प्रत्यक्षवेदविहितं सर्वं विज्ञातमूलविशेषत्वादविज्ञातमूलत्वेनानभिधेयमेव स्यात् । यदि च स्मर्यमाणवेदमूलग्रन्थनिबन्धनानामविज्ञातृवेदविशेषपूर्वकत्वेनापि स्थितानां प्रामाण्यं नाऽऽश्रीयेत तथा सति नैवाविज्ञातमूलं किंचिद्यज्ञे क्रियत इति तद्विनष्टप्रायश्चित्तविधिर्नैवोपपद्येत ।

तस्माद्यान्येव शास्त्राणि वेदमूलानतिक्रमात् ।  
अवस्थितानि तैरेव ज्ञातो धर्मः फलप्रदः ॥  


यथैवान्यायविज्ञाताद्वेदाल्लेख्यादिपूर्वकात् ।  
शूद्रेणाधिगताद्वापि धर्मज्ञानं न संमतम् ॥  


तथाऽतिक्रान्तवेदोक्तमर्यादाव्यहारिणाम् ।  
संवादिष्वपि वाक्येषु नेष्यते धर्महेतुता ॥  


स्मर्यन्ते च पुराणेषु धर्मविप्लुतिहेतवः ।  
कलौ शाक्यादयस्तेषां को वाक्यं श्रोतुमर्हति ॥  


यथा कृतककर्पूरसुवर्णादिषु दीयते ।  
यद्बीजं तदपि व्यक्तमग्राह्यत्वात्प्रतीयते ॥  


तेन कर्मानुरूप्यसामान्यतो दृष्टार्थापत्तिबलात्तदभिप्रायकल्पितधर्माभासमध्यपतितं सन्मूलमप्यहिंसादि श्वदृति निक्षिप्तक्षीरवदनुपयोग्यविश्रम्भणीयं च तन्मात्रोपलब्धं भवतीत्यवश्यं यावत्परिगणितधर्मशास्त्रेभ्यो नोपलभ्यते तावदग्राह्यं भवति ।

यदा शास्त्रान्तरेणैव सोऽर्थः स्पष्टोऽवधार्यते ।  
तदा तेनैव सिद्धत्वादितरत्स्यादनर्थकम् ॥  


तस्माद्यावत्परिगणितवेदादिशास्त्रव्यतिरिक्तनिबन्धनं तद्धर्मप्रमाणत्वेन नापेक्षितव्यमिति ।

### ( सदाचारप्रामाण्यनिरूपणम् । )

यत्त्वेतत् । **अपि वा कारणाग्रहणे प्रयुक्तानि प्रतीयेरन्, इति** सूत्रम् । अत्र सदाचारानुदाहृत्य त्रिवर्गसिद्धयर्थं विचार्यते । तद्विपरीतसंकीर्णव्यवहारिषु शिष्टेष्वपथ्यकारिवैद्यातुरवदविस्रम्भणीयचरितत्वात्संभाव्यमानवेदमूलत्वाच्च धर्मसंशयं दर्शयित्वा **“धर्मस्य शब्दमूलत्वादशब्दमनपेक्ष्यम्” इति** पूर्वः पक्षः क्व चिच्च **“विरोधे त्वनपेक्ष्यम्”** इत्येतन्न्यायानुसारेण । सदाचारेषु हि दृष्टो धर्मव्यतिक्रमः साहसं च महतां प्रजापतीन्द्रवसिष्ठविश्वामित्रयुधिष्ठिरकृष्णद्वैपायनभीष्मधृतराष्ट्रवासुदेवार्जुनप्रभृतीनां बहूनामद्यतनानां च । प्रजापतेस्तावत् “प्रजापतिरुषसमभ्यैत्स्वां दुहितरम्” इत्यगम्यागमनरूपादधर्माचरणाद्धर्मव्यतिक्रमः । इन्द्रस्यापि+++(गौतमधर्मपत्न्यहिल्यागमनरूपो धर्मव्यतिक्रमो बोध्यः ।)+++ । तत्पदस्थस्य च नहुषस्य परदाराभियोगाद्धर्मव्यतिक्रमः । तथा वसिष्ठस्य पुत्रशोकार्तस्य जलप्रवेशात्मत्यागसाहसम् । विश्वामित्रस्य चाण्डालयाजनम् । वसिष्ठवत्पुरूरवसः प्रयोगः । कृष्णद्वैपायनस्य गृहीतनैष्ठिकब्रह्मचर्यस्य विचित्रवीर्यदारेष्वपत्योत्पादनप्रसङ्गः । भीष्मस्य च सर्वाश्रमधर्मव्यतिरेकेणावस्थानम् । अपत्नीकस्य च रामवत्क्रतुप्रयोगः । तथाऽन्धस्य धृतराष्ट्रस्येज्या पाण्डवर्जितैर्धनैरित्यनधिकृतक्रिया । तथा युधिष्ठिरस्य कनीयोर्जितभ्रातृजायापरिणयनमाचार्यब्राह्मणवधार्थमनृतभाषणं च । वासुदेवार्जुनयोः प्रतिषिद्धमातुलदुहितृरुक्मिणी सुभद्रापरिणयनम्, उभौ +++(उभौ मध्वासवक्षीवौ दृष्टौ मे केशवार्जुनौ ।)+++मध्वासवक्षीबाविति सुरापानाचरणम् । अद्यत्वेऽप्यहिच्छत्रमथुरानिवासिब्राह्मणीनां सुरापानम् । केसर्यश्वाश्वतरखरोष्ट्रोभयतोदद्दानप्रतिग्रहविक्रयव्यवहारभार्यापत्यमित्रसहभोजनाद्युदीच्यानाम् । मातुलदुहित्रुद्वाहासन्दीस्थभोजनादीनि दाक्षिणात्यानाम् । मित्रस्वजनोच्छिष्टस्पृष्टभोजनं सर्ववर्णपरस्परस्पृष्टताम्बूलादनतदवसानानाचमननिर्णेजकधौतगर्दभारूढवस्त्रपरिधानब्रह्महत्यातिरिक्तमहापातककार्यपरिहरणादीन्युभयेषाम् । अतिस्थूलानि प्रतिपुरुषजातिकुलावस्थितसूक्ष्मस्वधर्मव्यतिक्रमणानि त्वनन्तभेदानि सर्वत्र विगानहेतुदर्शनानि च प्रायेणैव संभवन्तीति नैवंजातीयकमिश्रसदाचारधर्मत्वाध्यवसानसंभवः । किं च ।

के शिष्टा ये सदाचाराः सदाचाराश्च तत्कृताः ।  
इतीतरेतराधीननिर्णयत्वादनिर्णयः ॥  


ननु ।

सदाचारप्रमाणत्वं मन्वादिभिरपि स्मृतम् ।  
आत्मतुष्टिः स्मृताऽन्या तैर्धर्मे सा चानवस्थिता ॥  


यथाभ्यासं ह्याशयवैचित्र्येण शुभाशुभोभयहीनक्रियानुष्ठायिनामात्मतुष्टिरपि विचित्रैव भवति । तथा हि ।

कस्यचिज्जायते तुष्टिरशुभेऽपि हि कर्मणि ।  
शाक्यस्येव कुहेतूक्तिवेदब्राह्मणदूषणे ॥  


तथा हि ।

पशुहिंसादिसंबन्धे यज्ञे तुष्यन्ति हि द्विजाः ।  
तेभ्य एव हि यज्ञेभ्यः शाक्याः क्रुध्यन्ति पीडिताः ॥  


तथा ।

शुद्रान्नभोजनेनापि तुष्यन्त्यन्ये द्विजातयः ।  
स्वमातुलसुतां प्राप्य दाक्षिणात्यस्तु तुष्यति ॥  


अन्ये तु सव्यलीकेन मनसा तन्न कुर्वते ।  


ततश्चानवस्थितत्वाद्यथैवाऽऽत्मनस्तुष्टिरेव चेत्येतन्मनुवचनं कथमप्यन्यथा नेतव्यम् । एवमाचारश्चैव साधूनामित्येतदपीति ।

स्वयमज्ञातमूलाश्च शिष्टाचारप्रमाणताम् ।  
वदन्तोऽपि न शोभन्ते स्मृतिकारास्ततोऽधिकाः ॥  


स्मृतिकारवचनार्थो हि शिष्टैराचरितव्यः शिष्टत्वाय । अन्यथा हि तदनपेक्षाः स्वातन्त्र्येण व्यवहरमाणा दुष्टा भवेयुर्न शिष्टाः ।

न च तेषां श्रुतिर्मूलं व्यवहारस्य दृश्यते ।  
यदि च स्यात्परोक्षाऽपि स्मर्येतैव ह्यसौ ध्रुवम् ॥  


तस्मान्निर्मूलत्वादनपेक्षाणि शिष्टाचरणानीति प्राप्तेऽभिधीयते ।

**“अपि वा कारणाग्रहणे प्रयुक्तानि प्रतीयेरन्”** इति ।

दृष्टकारणहीनानि यानि कर्माणि साधुभिः ।  
प्रयुक्तानि प्रतीयेरन्धर्मत्वेनेह तान्यपि ॥  


शरीरस्थितये यानि सुखार्थं वा प्रयुञ्जते ।  
अर्थार्थं वा न तेष्वस्ति शिष्टानामेव धर्मधीः ॥  


धर्मत्वेन प्रपन्नानि शिष्टैर्यानि तु कानिचित् ।  
वैदिकैः कर्तृसामान्यात्तेषां धर्मत्वमिष्यते ॥  


प्रदानानि जपो होमो मातृयज्ञादयस्तथा ।  
शक्रध्वजमहोयात्रा देवतायतनेषु च ॥  


कन्यकानां च सर्वासां चतुर्थ्याद्युपवासकाः ।  
प्रदीपप्रतिपद्दानमोदकापूपपायसाः ॥  


अनग्निपक्वमाघसप्तमीपौर्णमासीफाल्गुनीप्रतिपद्वसन्तोत्सवादीनां नियमक्रियाप्रमाणं न शास्त्रादृते किंचिदस्ति । स्मृतिकाराश्चाऽऽचारश्चैव **‘साधूनां देशजातिकुलधर्माश्चाऽऽम्नायैरविरुद्धाः प्रमाणमिति’** वेदाविरुद्धानामाचाराणां सामान्यतः प्रामाण्यमनुमन्यन्ते । तथाऽनध्यायाधिकार ऊर्ध्वं भोजनादुत्सव इति देशनगरोत्सवप्रामाण्याश्रयणम् । वेदेऽपि च महाव्रते प्रेङ्खमारुह्य होता शंसतीत्येतद्वाक्यशेषे श्रूयते, **यदा वै प्रजा मह आविशन्ति प्रेङ्खं तर्ह्यारोहन्तीति** । महःशब्दवाच्योत्सवप्रसिद्धिरनूदिता । यत्तु परिमितशास्त्रप्रमेयत्वाद्धर्माधर्मयोरिह च तदसंभवादित्युक्तम् तद्वेदमूलत्वानुमानात्पूर्ववदेव प्रत्यास्वेयम् । न च स्मृतिर्निर्मूला । विस्तरवचनानामपि प्रपाठकमात्रेणोपसंहारात्किमुत संक्षेपवचनस्य । शक्यं च स्मृत्यनुरूपमेव वेदवचनमनुमातुम् । तथा हि ।

शिष्टैराचर्वमाणानां सतां गोदोहनादिवत् ।  
फलसंबन्धमप्राप्तं बोधयच्छास्त्रमर्थवत् ॥  


न हि तदेवैकं शास्त्रप्रमाणकं यस्य स्वरूपमपि तत एवावगन्तव्यम् । अनेकाकारस्य हि प्रमेयस्य कश्चिदेवाऽऽकारः केनचित्प्रमाणेन प्रमीयते । तत्र प्रत्यक्षाद्यवगतेऽप्याचारस्वरूपे दधिगोदोहनादिवत्फलसंबन्धः शास्त्रेणावगम्यते । यागादिष्वपि च नैव स्वरूपज्ञानेन शास्त्रमपेक्षितम् । फलसंबन्धमात्रस्यैवातीन्द्रियत्वेन तदपेक्षितत्वात् । अतो न नामोपलक्षणान्तरेण शास्त्रं प्रवृत्तमुपलभ्य शिष्टाः प्रवृत्ताः सर्वकालं तु शिष्टव्यवहारशास्त्रयोरवियोगाद्व्यवहारादेवापोद्धृत्य केचित्स्वर्गादिसाधनत्वेन नियम्यमानाः कादाचित्कत्वपरित्यागेन नित्यप्रयोज्या विज्ञायन्ते । तेषां चाऽऽर्यावर्तनिवासिशिष्टप्रयोज्यत्वमेवोपलक्षणं वेदेनापि सरस्वतीविनशनप्लक्षप्रस्रवणादिवदुपात्तमिति शक्यमनुमातुम् ।

ननु शास्त्रार्थकारित्वाच्छिष्टत्वं गम्यते यदा ।  
शिष्टत्वेन च शास्त्रोक्तिरित्यन्योन्याश्रयं भवेत् ॥  


नैव तेषां सदाचारनिमित्ता शिष्टता मता ।  
साक्षाद्विहितकारित्वाच्छिष्टत्वे सति तद्वचः ॥  


प्रत्यक्षवेदविहितधर्मक्रियया हि लब्धशिष्टत्वव्यपदेशा यत्परम्पराप्राप्तमन्यदपि धर्मबुद्धया कुर्वन्ति तदपि स्वर्ग्यत्वाद्धर्मरूपमेव ।

तद्यथा शुश्रुवान्विद्वाननूचानश्च वैदिकः ।  
पुनस्तल्लक्षितो वेदे तेनैवाध्ययनादिषु ॥  


तेनाहोरात्रपौर्वापर्यवदनादित्वाद्वेदतदर्थानामितरेतराश्रयत्वाप्रसङ्गः । स्मृतिरप्याचारं वेदवचनं वोपलभ्याभ्यनुज्ञानायैव प्रवृत्तेत्यदोषः ।

यत्तु हेत्वन्तरं दृष्टवा वेदमूलनिवारणम् ।  
प्रत्यक्षवेदमूलेऽपि तद्दृष्टेस्तदकारणम् ॥  


वेदेऽपि हि बहून्येव दृष्टार्थगन्धस्पृष्टानि विधीयन्त इति न तावता वेदमूलत्वाभावः ।

यानि तु म्लेच्छादिसमानानि नियतानियतक्रियान्तराण्यर्थसुखसाधनकृषिसेवावाणि ज्यादीनि मृष्टान्नपानमृदुशयनासनरमणीयगृहोद्यानालेख्यगीतनृत्यगन्धपुष्पादिकर्माणि प्रसिद्धानि तेषु नैव कस्यचिद्धर्मत्वाशङ्काऽस्तीति न तत्सामान्यतो दृष्टेनेतरनिराक्रियोपपत्तिः केषांचिद्वा धर्मत्वाभ्युपगमान्न सर्वेषामेव तत्प्रसङ्गः । किं तु﻿—

देवब्राह्मणपूजादि यत्तेषामपि किंचन ।  
तत्रेष्टमेव धर्मत्वं चिष्टाचारमतं हि तत् ॥  


लोके हि कश्चिदाचारः शिष्टत्वेन विशिष्यते ।  
कश्चित्तु प्राणिसामान्यप्राप्तस्तैरपि संगतः ॥  


तत्र यः कार्यरूपेण शिष्टानेवानुवर्तते ।  
स एव केवलो धर्मो नेतरः प्राणिमात्रगः ॥  


एतेन वैदिकानन्तधर्मधीसंस्कृतात्मनाम् ।  
आत्मतुष्टेः प्रमाणत्वं प्रसिद्धं धर्मशुद्धये ॥  


तथैव बहुकालाभ्यस्तवेदतदर्थज्ञानाहितसंस्काराणां वेदनियतमार्गानुसारिप्रतिभानां नोन्मार्गेण प्रतिभानं संभवतीत्याश्रित्योच्यते । “यदेव किंचनानूचानोऽभ्यूहत्यार्षं तद्भवतीति” । वैदिकवासनाजनितत्वाद्वेद एव स भवति ।

तथा हि﻿—

यथा रुमायां लवणाकरेषु मेरौ यथा वोज्ज्वलरुक्मभूमौ ।  
यज्जायते तन्मयमेव तत्स्यात्तथा भवेद्वेदविदात्मतुष्टिः ॥  


एवं च विद्वद्वचनाद्विनिर्गतं प्रसिद्धरूपं कविभिर्निरूपितम् ।  
सतां हि संदेहपदेषु वस्तुषु प्रमाणमन्तःकरणप्रवृत्तयः ॥ इति ।  


बहुदिनाभ्यस्तधर्मव्याप्तात्मनो हि न कथंचिद्धर्मकरणरूपात्मतुष्टिरन्यत्र संभवतीति धर्मत्वेनाभ्यनुज्ञायते ।

यद्वा शिष्टात्मतुष्टीनां वचनादेव धर्मता ।  
पुण्यकृद्धयानवत्तस्मादाचारेष्वपि सा तथा ॥  


यथा वा वरदानादौ देवताराधनोद्भवे ।  
यद्वक्ष्यसि स मन्त्रस्ते विषघ्न इति मन्त्रिते ॥  


लोकः स्मरति तं मन्त्रं विषापहरणादिषु ।  
यथा वा सर्पसिद्धान्ते नकुलो यां किलौषधिम् ॥  


दर्न्तैर्गृह्णाति तामाहुः समस्तविषहारिणीम् ।  
यथा वा यां भुवं कश्चिदध्यावसति पुण्यकृत् ॥  


तत्संपर्कपवित्रत्वात्सेष्यते पुण्यकारणम् ।  
तथाऽऽचारात्मतुष्टयादिधर्म्यं धर्ममयात्मनाम् ॥  


वेदोक्तमिति निश्चित्य ग्राह्यं धर्मबुभुत्सुभिः ॥ इति ।  


यत्तु प्रजापतिरुषसमभ्यैत्स्वां दुहितरमहल्यायां मैत्रेय्यामिन्द्रो जार आसीदित्येवमादिदर्शनादितिहासदर्शनाच्च शिष्टाचारेषु धर्मातिक्रमं पश्यद्भिः शिष्टाचारप्रामाण्यं दुरध्यवसानमिति । तत्रोच्यते﻿—

श्रुतिसामान्यमात्राद्वा न दोषोऽत्र भविष्यति ।  
मनुष्यप्रतिषेधाद्वा तेजोबलवशेन वा ॥  


यथा वा न विरुद्धत्वं तथा तद्गमयिष्यति ॥  


प्रजापतिस्तावत्प्रजापालनाधिकारादादित्य एवोच्यते । स चारुणोदयवेलायामुषसमुद्यन्नम्यैत, सा तदागमनादेवोपजायत इति तद्दुहितृत्वेन व्यपदिश्यते तस्यां चारुणकिरणाख्यबीजनिक्षेपात्स्त्रीपुरुषयोगवदुपचारः । एवं समस्ततेजाः परमैश्वर्यनिमित्तेन्द्रशब्दवाच्यः सवितैवाहनि लीयमानतया रात्रेरहल्याशब्दवाच्यायाः क्षयात्मकजरणहेतुत्वाज्जीर्यत्यस्मादनेनैवोदितेनेत्यादित्य एवाहल्याजार इत्युच्यते न तु परस्त्रीव्यभिचारात् । नहुषेण पुनः परस्त्रीप्रार्थननिमित्तानन्तरकालाजगरत्वप्राप्त्यैवाऽऽत्मनो दुराचारत्वं प्रख्यापितम् । शच्याश्च पतिभक्तिनिमित्तपुण्यातिशयजनिततन्निराकरणावाप्तप्रभावलाभः ख्यात एव ।

वसिष्ठस्यापि यत्पुत्रशोकव्यामोहचेष्टितम् ।  
तस्याप्यन्यनिमित्तत्वान्नैव धर्मत्वसंशयः ॥  


यो हि सदाचारः पुण्यबुद्धया क्रियते स धर्मादर्शत्वं प्रतिपद्येत यस्तु कामक्रोधलोभमोहशोकादिहेतुत्वेनोपलभ्यते स यथाविधिप्रतिषेधं वर्तिष्यते । तेन विश्वामित्रस्यापि यद्रागद्वेषपूर्वकमपि तपोबलारूढस्य चरितं सत्सर्वं बलवतः पथ्यमित्यनेन न्यायेन महान्ति च तपांसि कृत्वा तानि क्षयं नयत उत्तरकालं वा पापविशुद्धिं प्रायश्चित्तैः प्रतिकुर्वाणस्य जीर्यत्यपि । मन्दतपसां गजैरिव महावटकाष्ठादिभक्षणमात्मविनाशायैव स्यात् । द्वैपायनस्यापि, **“गुरुनियोगादपतिरपत्यलिप्सुर्देवराद्गुरुप्रेरितादृतुमतीयात् ”** इत्येवमागमान्मातृसंबन्धभ्रातृजायापुत्रजननं, प्राक्कृतपश्चात्करिष्यमाणतपोबलेन नातिदुष्करम् । अन्योऽपि यस्तादृक्तपोवलो निर्वहेत्स कुर्यादेव । रामभीष्मयोस्तु स्रेहपितृभक्तिवशात् । विद्यमानधर्ममात्रार्थदारयोरेवं साक्षाव्द्यवहितापत्यकृतपित्रानृण्ययोर्यागसिद्धिः हिरण्मयसीताकरणं च लोकापवादभिया त्यक्तसीतागतानृशंस्याभावाशङ्कानिवृत्त्यर्थम् । भीष्मश्च ।

भ्रातॄणामेकजातानामेकश्चेत्पुत्रवान्भवेत् ।  
सर्वे तेनैव पुत्रेण पुत्रिणो मनुरब्रवीत् ॥  


इत्येवं विचित्रवीर्यक्षेत्रजपुत्रलब्धपित्रनृणत्वः केवलयज्ञार्थपत्नीसंबन्ध आसीदित्यर्थापत्त्याऽनुक्तमपि गम्यते ।

यो वा पिण्डं पितुः पाणौ विज्ञातेऽपि न दत्तवान् ।  
शास्त्रार्थातिक्रमाद्भीतो यजेतैकाक्यसौ कथम् ॥  


धृतराष्ट्रोऽपि व्यासानुग्रहादाश्चर्यपर्वणि पुत्रदर्शनवत्क्रतुकालेऽपि दृष्टवानेव । शापानुग्रहसमर्था महर्षयः श्रूयन्ते । तद्यथैव तद्वचनादसावन्धो जातो विज्ञायते तथा यज्ञानुष्ठानवचनात्तावति काले दृष्टवानित्यर्थापत्त्या सुज्ञानम् । यद्वा, “यजदेवपूजासंगतिकरणदानेषु” इति दानार्थ एवायं यजिर्भविष्यति क्रतुफलसमानि च दानतपश्चरणादीन्यपि श्रूयन्ते तत्कारणात्क्रतुक्रियोपचारः ।

या चोक्ता पाण्डुपुत्राणामेकपत्नीविरुद्धता ।  
साऽपि द्वैपायनेनैव व्युत्पाद्य प्रतिपादिता ॥  


यौवनस्थैव कृष्णा हि वेदिमध्यात्समुत्थिता ।  
सा च श्रीः श्रीश्च भूयोभिर्भुज्यमाना न दुष्यति ॥  


अत एव चोक्तम्﻿—

इदं च तत्राद्भुतरूपमुत्तमं जगाद विप्रर्षिरतीतमानुषः ।  
महानुभावा किल सा सुमध्यमा बभूव कन्यैव गते गतेऽहनि ॥ इति ।  


न हि मानषीष्वेवमुपपद्यते । तेनातीतमानुषमित्युक्तम् । अत एव वासुदेवेन कर्ण उक्तः “षष्ठे च त्वामहनि द्रौपदी पर्युपस्थास्याति” इति । इतरथा हि कथं प्रमाणभूतः सन्नेवं वदेत् । अथ वा बह्व्य एव ताः सदृशरूपा द्रौपद्य एकत्वेनोपचरिता इति व्यवहारार्थापत्त्या गम्यते ।

यद्वा नार्यर्जुनस्यैव केवलस्य भविष्यति ।  
साधारणा प्रसिद्धिस्तु निश्छिद्रत्वाय दर्शिता ॥  


यथा युधिष्ठिरोपदेशात्सभामध्यमानीयमाना सहसैव रजस्वलावेषं सपुत्रकस्य धृतराष्ट्रस्यायश उत्पादयितुमात्मानं प्रख्यापयितुं द्रौपदी कृतवती तथैव केवलार्जुनभार्याया एव सत्याः श्रीत्वं च जनेनाविदितं परस्परं संघाताविशयं च भेदप्रयोगानवकाशार्थं दर्शयितुं साधारण्यप्रख्यापनमित्येवमादिविकल्पैः सुपरिहरत्वाद्रागलोभकृतव्यवहारस्य च शिष्टैरेव धर्मत्वेनापरिग्रहस्योक्तत्वादनुपालम्भः ।

तथा च द्रोणवधाङ्गभूतानृतवादे ‘प्रायश्चित्तं कामकृतेऽप्येके’ इत्येवमन्तेऽप्यश्वमेधः प्रायश्चित्तत्वेन कृत एवेति न तस्य सदाचारत्वाभ्युपगमः । यत्तु वासुदेवार्जुनयोर्मद्यपानमातुलदुहितृपरिणयनं स्मृतिविरुद्धमुपन्यस्तं तत्रान्नविकारसुरामात्रस्य त्रैवर्णिकानां प्रतिषेधः ।

सुरा वै मलमन्नानां पाप्मा च मलमुच्यते ।  
तस्माद्ब्राह्मणराजन्यौ वैश्यश्च न सुरां पिबेत् ॥ इति ।  


मधुसीध्वोस्तु क्षत्रियवैश्ययोर्नैव प्रतिषेधः केवलब्राह्मणविषयत्वात् “मद्यं नित्यं ब्राह्मणस्य” इति वचनात् ।

यदप्येतत्﻿—

गौडी पैष्टी च माध्वी च विज्ञेया त्रिविधा सुरा ।  
यथैवैका तथा सर्वा न पेया ब्रह्मवादिभिः ॥ इति ।  


एतदपि ब्रह्मवादिशब्दस्य तच्छीलतद्धर्मतत्साधुकारित्वनिमित्तत्वाप्रवचनाश्रयणेन ब्रूञ्वदत्योरेकार्थत्वात्प्रब्रूयाद्ब्रह्मणस्त्वेषामिति नियमाद्यस्यैव प्रवचनं स एव तच्छीलस्तद्धर्मस्तत्साधुकारी वा भवति तस्माद्ब्रह्मणा एव ब्रह्मवादिनः । तथा च मद्यसामान्यप्रतिषेधाङ्गनिन्दार्थवादेऽभिहितम् ।

अकार्यमन्यत्कुर्याद्धि ब्राह्मणो मदमोहितः ॥ इति ।  


तस्मादेतदुक्तं भवति यथैवैकान्नसुरा त्रयाणामप्यपेया तथा सर्वा ब्रह्मवादिभिरपेयेति । इतरथा यथैवैकेति च ब्रह्मवादिभिरिति चोभयमप्यनर्थकमेव स्यात् । श्लोकान्तरनिर्देशेनैव वर्णत्रयसंबन्धलाभात् । तेनोभौ मध्वासवक्षीबावित्यविरुद्धम् । तथा चान्यार्थदर्शनमभ्यनुज्ञानवचनम् **“यन्माल्यमासीत्तत्पश्चात्पर्यौहत सुरा वै माल्यं ततो राजन्यमसजत तस्माज्ज्यायांश्च स्नुषा च श्वशुरश्च सुरां पीत्वा विलपन्तश्चाऽऽसते पाप्मा वै माल्यं तस्माद्ब्राह्मणः सुरां न पिबेत्पाप्मना न संसृज्या इति तदेतदेतत्क्षत्रियो ब्राह्मणं ब्रूयान्नैनं सुरा पीता हिनस्ति य एवं विद्वान्सुरां पिबति” इति** । मधुसीधुविवक्षयैतत् । यत्तु मातुलदुहितृपरिणयनं तयोस्तन्मातृष्वस्रीयादिसंबन्धव्यवधानेऽपि भ्रात्रादिव्यवहारादविरुद्धम् । यद्यपि वासुदेवस्वसेति सुभद्रा ख्याता तथाऽप्युत्पत्तौ बलदेववासुदेवयोरेकानंशायाश्च निजत्वान्वाख्यानान्मातृष्वस्रीया सुभद्रा तस्य मातृपितृष्वस्रीया दुहिता वेति परिणयनाभ्यनुज्ञानाद्विज्ञायते ।

वसुदेवाङ्गजाता च कौन्तेयस्य विरुध्यते ।  
न तु व्यवेतसंबन्धप्रभवे तद्विरुद्धता ॥  


येन ह्यन्यत्रैवमुक्तम्﻿—

मम वर्त्मानुवर्तेरन्मनुष्याः पार्थ सर्वशः ।  
यद्यदाचरति श्रेष्टस्तत्तदेवेतरो जनः ॥  


स यत्प्रमाणं कुरुते लोकस्तदनु वर्तते ॥ इति ।  


स कथं सर्वलोकादर्शभूतः सन् विरुद्धाचारं प्रवर्तयिष्यति । एतेन रुक्मिणीपरिणयनं व्याख्यातम् । यत्त्वद्यतनानामाहिच्छत्रकमाथुरब्राह्मणीनां सुरापानादि दाक्षिणात्यानां मातुलदुहितृविवाहादि स्मृतिविरुद्धमुपन्यस्तम् । तत्र केचित्तावदाहुः । स्मृत्याचारयोरितरेतरनिरपेक्षवेदमूलत्वेन तुल्यबलत्वाद्विहितप्रतिषिद्धविकल्पानुष्ठानाश्रयणाददोष इति । तत्तु वक्ष्यमाणबलाबलविभागादयुक्तम् । अन्ये त्वेवमाहुः﻿—

सर्वेषांमेवमादीनां प्रतिदेशं व्यवस्थया ।  
आपस्तम्बेन संहृत्य दुष्टादुष्टत्वमाश्रितम् ॥  


येषां परम्पराप्राप्ताः पूर्वजैरप्यनुष्ठिताः ।  
त एव तैर्न दुष्येयुराचारैर्नेतरे जनाः ॥  


तथा मनुनाऽप्युक्तम्﻿—

येनास्य पितरो याता येन याताः पितामहाः ।  
तेन यायात्सतां मार्गं तेन गच्छन्न दुष्यति ॥  


येषां तु यः पित्रादिभिरेवार्थो नाऽऽचरितः स्मृत्यन्तरप्रतिषिद्धश्च ते तं परिहरन्त्येव । अपरिहरन्तो वा स्वजनादिभिः परिह्रियन्ते । ननु गौतमेनाऽऽम्नायविरुद्धानामाचाराणामप्रामाण्यमुक्तम् । आह﻿—

यदि वेदविरोधः स्यादिष्येतैवाप्रमाणता ।  
स्मृतिराम्नायशब्देन न तु वेदवदुच्यते ॥  


न त्वेतदपि युक्तं स्मृतिग्रन्थेऽप्याम्नायशब्दप्रयोगात् । स्मार्तधर्माधिकारे हि शङ्खलिखिताभ्यामुक्तम् ‘आम्नायः स्मृतिधारकः’ इति । ग्रन्थकारगतायाः स्मृतेस्तत्कृतग्रन्थाम्नायः स्मृतिग्रन्थाध्यायिनां स्मृतिधारणार्थत्वेनोक्तः । ततश्च मन्वादिवाक्यप्रतिषिद्धाचाराणां प्रामाण्यमशक्यमभ्युपगन्तुम् । आपस्तम्बवचनं तु बौधायनेन स्मृतिविरुद्धदुष्टाचारोदाहरणान्येव प्रयच्छता निराकृतम् । स्पष्टकामादिहेत्वन्तरदर्शनान्न विरुद्धाचाराणामापस्तम्बवचनस्य वा श्रुतिमूलत्वोपपत्तिः । आह । केन वा ब्राह्मणीनां सुरापानं प्रतिषिद्धम् ।

उच्यते﻿—

तस्माद्ब्राह्मणराजन्यौ वैश्यश्च न सुरां पिबेत् ॥ इत्यनेन ।  


ननु पुंलिङ्गनिर्देशात्स्त्रीणां न प्रतिषिध्यते ।  
सुरापानमतो नात्र स्मृत्याचारविरुद्धता ॥  


उच्यते﻿—

हननप्रतिषेधेऽपि भवेत्पुंस्त्वं विवक्षितम् ।  
तथा पुंस्त्ववदेकत्वविवक्षाऽपि प्रसज्यते ॥  


अहत्वा कंचिदेवैकं ततश्च स्यात्कृतार्थता ।  
एकेन च सुरापाने वर्जिते पूर्ववद्भवेत् ॥  


आह यत्तावदेकत्वविवक्षागतमुच्यते ।  
प्रत्येकव्यक्तिसंबन्धाज्जातेर्वा तन्न दुष्यति ॥  


एकैकस्या एव हि ब्राह्मणव्यक्तेर्यथाप्रसक्तवधपानयोः प्रतिषेधाद्विवक्ष्यमाणमपि तावदनूद्यमानत्वान्नक्रियाविशेषणं वा संभवति किमुत यदा जातिगतैकत्वानुवाद एवायं विज्ञायते । आह । हननप्रतिषेधे कर्मभूतस्य ब्राह्मणस्योद्दिश्यमानत्वात्सुरापाने च कर्तृत्वेनोपादीयमानत्वात्स्वर्गकामौदुम्बरीसमानार्थयजमानवत्तुल्यविवक्षाविवक्षयोरप्रसङ्गादुदाहरणवैषम्यम् । तथा हि﻿—

यो ब्राह्मण इति ह्युक्ते हननप्रतिषेधतः ।  
ब्राह्मणे प्रतिषेधे वा लिङ्गं नान्यद्विधीयते ॥  


प्रतिषेधविधिपरो हि विधायकः शुद्धवधप्रतिषेधासंभवाद्ब्राह्मणजातिमात्रविशिष्टवधप्रतिषेधं विधाय निवृत्तव्यापारो यदि लिङ्गमपरं ब्राह्मणे वधे प्रतिषेधं वा विदध्यात्ततः प्रत्ययावृत्तिलक्षणवाक्यभेदप्रसङ्गः । येषां तु विधिप्रतिषेधौ नामात्यन्तभिन्नौ वेदवाक्यार्थौ तेषां प्रत्ययसंबन्धानुगृहीतशक्तिरभावमात्राभिधानादभ्यधिकलब्धव्यापारो नञ्विध्यर्थमपि द्वेषाद्यर्थप्राप्तं पूर्वोक्तन्यायविवक्षितब्राह्मणविशिष्टहननाविशिष्टं चानूदितं प्रतिषिध्य चरितार्थो न लिङ्गमपरं ब्राह्मणवधविधिषु शक्नोत्यनावर्तमानः प्रतिषेद्धुमिति श्रूयमाणमपि लिङ्गप्रतिषेधं प्रत्यनुपयुज्यमानत्वादविवक्षितं भवति । एषा ह्यत्र वचनव्यक्तिर्यत्, क्रोधादिवशेन ब्राह्मणं हन्याद्ब्राह्मणो वा हन्तव्यस्तन्नेति । विध्येकत्वपक्षे पुनरीदृशी वाक्ययोजना यद् ब्राह्मणहननं तन्न कुर्यादिति यो वा ब्राह्मणस्तं न हन्यादिति ब्राह्मणविशिष्टहननप्रतिषेधविधिः शुद्धोद्दिष्टब्राह्मणविषयवधप्रतिषेधविधिर्वेति ।

सर्वथा ब्राह्मणोद्देशान्नेह मुच्यामहे वयम् ।  
न चोद्दिष्टस्य शक्येते लिङ्गसंख्ये विवक्षितुम् ॥  


ब्राह्मणः सुरां न पिबेत्, न पेया ब्रह्मवादिभिरिति निमित्तदेशकालफलसंस्कार्यानुपादेयपञ्चकव्यतिरेकादेकत्राऽऽख्यातप्रत्ययोपात्तगुणीभूतोपादीयमानसंख्यापरिच्छेद्यत्वयोग्यसाधनांशविशेषणत्वेनोपादानादितरत्र च तृतीयाविभक्तिश्रुतिवचनं विवक्षितलिङ्गस्यैव प्रतिषेधकमिति दर्शयितव्यम् ।

अतश्चाप्रतिषिद्धत्वान्नैव स्त्रीणां विरुध्यते ।  
सुरापानमहिच्छत्रब्राह्मण्यस्तेन कुर्वते ॥  


नैतदेवमिहाप्येतत्पुंस्त्वं नैव विवक्ष्यते ।  
ब्राह्मणस्यानुवाद्यत्वात्तद्वधप्रतिषेधवत् ॥  


नोपादेयत्वमेवैकं कारणत्वेन संमतम् ।  
विशेषणविवक्षायाः कारणं हि महाद्विधिः ॥  


अनूद्यमानः सर्वो हि यथाप्राप्तमनूद्यते ।  
तत्रानाकाङ्क्षितं नान्यद्विधेयेभ्यो विधीयते ॥  


यदि हि ब्राह्मणः सुरां पिबेदित्ययमवान्तरवाक्यार्थः प्राक्प्रतिषेधसंबन्धाद्विधिबुद्धिमवस्थापयेत्ततो गुणत्वोपादेयत्वविधिसमवायान्न ब्राह्मणपदे किंचिदविवक्षितं नाम स्यात् ।

यतस्तु रागमोहादेः सुरापानं प्रसज्यते ।  
ब्राह्मणादेरतस्तस्मिन्न कश्चिद्विधिसंभवः ॥  


प्रतिषेधोपसंहारिमहावाक्यातिरस्कृता ।  
नावान्तरविधेः शक्तिः प्रादुरस्ति कथंचन ॥  


तेनेहापि यत्सुरां ब्राह्मणः पिबेत्तन्नेति वा वचनं व्यज्यते यो ब्राह्मणः स न सुरां पिबेदिति वा सुराविशिष्टपानप्रतिषेधेन प्रतिषेधविधिना वा प्रत्यवायव्यावृत्त्या ब्राह्मणोऽनुगृह्यत इति नास्य पानं प्रतिषेधं वा प्रतिविधेयत्वोपपत्तिः ।

लोके चैतद्यथाप्राप्तं पानं स्त्रीपुंसकर्तृकम् ।  
प्रतिषेधपरे वाक्ये तदवस्थमनूद्यते ॥  


न च यो ब्राह्मणः पिबेदित्यनूदितं स च पुमानिति विधिव्यापाराद्विना लिङ्गविवक्षाऽवकल्पते ।

न चास्य लिङ्गसंबन्धः केवलः सन्विधीयते ।  
न पानप्रतिषेधाद्धि विधिरन्यत्र गच्छति ॥  


ततश्चोभयत्राप्यविवक्षितलिङ्गसंख्यत्वं सिद्धम् । नन्वेवं सति ब्राह्मणस्त्रीवधेऽपि पुंब्राह्मणवधवद्ब्रह्महत्याऽस्तीति यदात्रेय्यामेव केवलायां भ्रूणहत्याप्रायश्चित्तविधानं तन्नोपपद्यते ।

उच्यते﻿—

ब्राह्मणस्त्रीवधे को वा ब्रह्महत्यां निषेधति ।  
प्रायश्चित्तान्तरं तस्याः स्त्रीत्वमात्रनिबन्धनम् ॥  


न च प्रायश्चित्ताल्पत्वेन निमित्तस्य ब्रह्महत्यात्वमपनीयते पुंवधेऽपि लघुतरप्रायश्चित्तविधिदर्शनेन ब्रह्महत्यादोषाभावप्रसङ्गात्तस्मान्न वाचनिकप्रायश्चित्ताल्पत्वेन ब्राह्मणीवधप्रतिषेध एव नास्तीत्याशङ्कितव्यम् । सुरापाने पुनः प्रायश्चित्तविशेषोऽपि न कश्चिदाम्नात इति दूरादपाकृतत्वादस्त्येवास्य स्मृत्या सह विरोधः । याऽपि चाऽऽपस्तम्बस्मृतिवचनात्तुल्यबलत्वाशङ्का भवेत्साऽपि “**तस्माद्बाह्मणः सुरां न पिबति**” इत्येतेन प्रत्यक्षश्रुतिविधिना निराकृतेति नैवंविधाचारप्रामाण्यमाशङ्कितव्यम् ।

अथवा सदाचारप्रमाणत्वप्रतिपादनार्थं सूत्रद्वयेनाप्येतदेकमधिकरणं व्याख्यातव्यम् । इह यावन्ति कृष्णमृगसंचरणोपलक्षितार्यावर्तनिवासिचातुर्वर्ण्याचरणानि तान्युदाहृत्य चिन्त्यते﻿—

धर्मबुद्धया यदार्याणां चरित्रमुपलभ्यते ।  
किं तथैव प्रमाणं तदथ वा निष्प्रमाणकम् ॥ इति ।  


कुतः संशयः ।

उच्यते﻿—

स्मृतिवत्कर्तृसामान्यात्प्रमाणत्वेन गम्यते ।  
अनिबन्धनतायास्तु भवेदप्यप्रमाणकम् ॥  


ननु च स्मृतिकारैरेवैतत्प्रामाण्यमभ्युपगतं “तद्विदां च स्मृतिशीले” “आचारश्चैव साधूनां” “यस्मिन्देशे य आचारः स सदाचार उच्यते” । अतश्च तत्प्रामाण्यादेव सिद्धम् । न । मूलाभावाहेतुदर्शनातिरेकात् । शाखान्तरगतवेदवाक्यदर्शनमूलानि हि स्मरणोपनिबन्धनानि प्रमाणत्वेनाधिगतानि । ननु सदाचारदर्शनात्तन्मूलमात्रप्रवृत्तस्मरणानां मूलान्तरानुमानसंभवः ।

यथैव च वयं तेषां द्रष्टारः केवलं तथा ।  
स्मृतिकारास्ततो नैषां गम्यते मूलदर्शनम् ॥  


यदि हि तैर्मूलान्यश्रोष्यन्त ततो यथैवान्यानि स्मरणानि निबद्धानि तथैवैतान्यपि निबद्धान्येवाभविष्यन्यतस्तु स्वयमुपलब्धानुरूपमनिबध्य परप्रत्ययेनैव सदाचाराः प्रमाणमित्याहुरतो न दृष्टमूलत्वेनाध्यवसातुं शक्यमिति विचार्यते । तत्र पूर्वाधिकरण द्वयबलेन प्रामाण्यं प्रतिज्ञायते कर्तृसामान्याद्विधिस्मृतिविरोधरहितत्वाच्च ।

न हि केचित्सदाचाराः श्रौतस्मार्तविरोधिनः ।  
अतस्तत्तुल्यकारित्वात्प्रामाण्येनावधारिताः ॥  


स्मृतिकाराभ्यनुज्ञानं महदन्यच्च कारणम् ।  
तेषामज्ञातमूलानां न ह्यनुज्ञोपपद्यते ॥ इति ।  


तदपाकुर्वन्नाह﻿—

न शास्त्रपरिमाणत्वाद्धर्माधर्मस्थितेरमी ।  
शिष्टाचाराः प्रमाणत्वं लभन्ते शब्दवर्जिताः ॥  


शास्त्रपरिमेयत्वं तावत्परिमाणशब्दवाच्यं धर्माधर्मयोरवस्थितं । परिमितानि च शास्त्राणि वेदोपवेदादीनि न च तेषां मध्ये सदाचारशास्त्रं किंचिदस्ति । न च सदाचारः स्वयमेव शास्त्रं नापि तद्दर्शनमनुष्ठानं वाऽत्यन्तपरायत्तत्वात्प्रमेयत्वाच्च । स्मृतेस्त्वेतद्विषयाया निर्मूलत्वमुक्तमेव ।

किं च मूलं भवेदेकमनेकमिति चिन्तिते ।  
नैव द्विविधमित्येतदनुमातुं हि शक्यते ॥  


न तावद्देशजातिकुलभेदाद्भिन्नानामपरिमितस्वरूपाणामेकश्रुतिमूलत्वम् ।

न हीदृशी श्रुतिर्यैतान् सर्वाचारान् ग्रहीष्यति ।  
शब्दाभिधेययोस्तेषां व्यक्त्याकृत्योरसंभवात् ॥  


यावदाचारं हि वेदवाक्यानि कल्पयतां वेद एवैकः कल्पयितव्यः । एकस्य तु वाक्यस्य नैव कस्यचिदपरिमिताचारविधायित्वमवकल्पते यत आचाराः प्रवर्त्तेरन् । न च धर्मसूत्रकारैस्तदेव दृष्टवाऽऽचारप्रामाण्यमुपनिबद्धम् । शेषधर्मस्मृतिवाक्यतुल्यनिबन्धनप्रसङ्गात् । न चाऽऽचारदर्शनोत्तरकालप्रवृत्ता स्मृतिस्तेषां मूलं भवति । मूलमूलिबलाबलविपर्ययप्रसङ्गात् ।

अतः परिमितं शास्त्रमनुमातुं यतोऽर्हति ।  
नाऽऽचाराणां च तन्मूलं बहुनामित्यमूलता ॥  


न च स्मृतिसरूपाऽपि श्रुतिरत्रानुमीयते ।  
आचाराणामतत्पूर्वप्रसङ्गात्सविपर्ययात् ॥  


शिष्टाचारः प्रमाणमिति हि श्रुतावनुमीयमानायामाचारः प्रथमं सिद्धो भवेत्तत्पूर्विका श्रुतिः ।

न त्वाचारस्य सा मूलमिति निर्मूलता पुनः ।  


शास्त्रपरिमाणत्वादिति वा परिमिते ह्यर्थे शास्त्रं प्रवर्त्तेत । अपरिमितत्वादाचाराणामुच्छास्त्रत्वमिति । परिमितार्थविषयत्वाद्वा शास्त्रस्य, **‘अप्राप्ते शास्त्रमर्थवत्’ \[जै. सू. ( ६ । २ । ४ )\]  इति** ।

दृश्यमानान्यहेतुत्वान्नात्र शास्त्रप्रमाणता ।  
तस्मादर्थसुखाङ्गत्वान्नाऽऽचारेष्वस्ति धर्मता ॥  


वैश्यानां सेवकानां वा वैद्यानां नगरेषु वा ।  
चरित्राणां यथा चार्थसुखाङ्गत्वं तथाऽस्त्विह ॥  


तस्माच्छ्रुतिस्मृती एव प्रमाणे धर्मगोचरे ।  
शीलाचारात्मतुष्टीनां गोष्ठीहास्यादितुल्यता ॥  


यद्वा सूत्रत्रयेणाप्येतदेवाधिकरणं व्याख्यातव्यम् । इहाऽऽर्यावर्तनिवासिशिष्टाचारानेवोदाहृत्य पूर्ववत्प्रामाण्याप्रामाण्यसंदेहे शिष्टाकोपेऽविरुद्धमिति सिद्धान्तस्तावदुपक्रम्यते । तथा हि﻿—

शिष्टं यावच्छ्रुतिस्मृत्योस्तेन यन्न विरुध्यते ।  
तच्छिष्टाचरणं धर्मे प्रमाणत्वेन गम्यते ॥  


यदि शिष्टस्य कोपः स्याद्विरुध्येत प्रमाणता ।  
तदकोपात्तु नाऽऽचारप्रमाणत्वं विरुध्यते ॥ ७ ॥  


इति शिष्टाकोपाधिकरणम् ॥ ३ ॥

## यववराहाधिकरणम्

तेष्वदर्शनाद्विरोधस्येत्येवमुपक्रमं वा सूत्रम् । शब्दार्थविषयप्रयोगशिष्टाचारविप्रतिपत्तौ संदेहः ।

एकशब्दमनेकार्थं शिष्टैराचर्यते यदा ।  
विगानेन तदा तत्र कोऽर्थः स्यात्पारमार्थिकः ॥  


यववराहवेतसशब्दाः प्रियङ्गुवायसजम्बूष्वपि किल क्वापि देशान्तरे प्रयुज्यन्ते ।

तेन तद्वचनत्वे हि संदेह उपजायते ।  
अनिरूपिततत्त्वानां यावद्दृष्टानुसारिणाम् ॥  


तत्राऽऽह नैव संदेहः कर्तव्योऽत्र मनागषि ।  
प्रयोगं प्रति तुल्यत्वात्सर्वलोकप्रयोगिणाम् ॥  


यत्र देशे हि यः शब्दो यस्मिन्नर्थे प्रयुज्यते ।  
शक्तिस्तद्गोचरा तस्य वाचिकाख्या प्रमीयते ॥  


तस्याश्च सर्वगामित्वं तन्न्यायत्वात्प्रमीयते ।  
नैकेषामेव सा ह्यस्ति केषांचिद्वा न विद्यते ॥  


ज्ञाताज्ञातविभागस्तु ज्ञातृभेदेऽवकल्पते ।  
तस्माद्यैरपि न ज्ञाता यच्छब्दार्थस्य वाच्यता ॥  


तैरप्यभ्युपगन्तव्या स्वप्रसिद्धिसमा हि सा ॥  


न चाल्पत्वबहुत्वाभ्यां प्रयोक्तॄणां विशिष्यते ।  
वाच्यवाचकभावोऽयमक्षपादादिशब्दवत् ॥  


विभीतकेऽक्षशब्दो हि यद्यप्यल्पैः प्रयुज्यते ।  
तथाऽपि वाचकस्तस्य ज्ञायते शकटाक्षवत् ॥  


तथा चोक्तं शवतिर्गतिकर्मा कम्बोजेष्वेव दृष्टो विकारापन्नमार्याः प्रयुञ्जते शवमिति मृतशरीराभिधानादित्यादि । वहव एव हि धातवो नामशब्दाश्च प्रतिदेशमर्थभेदेषु व्यवस्थिता दृश्यन्ते तस्मात्समेयमभिधाने विप्रतिपत्तिः स्यात् । एवं च विकृतिषु केषां चिदर्थानां साधारणशब्दवाच्यत्वात्प्रकृताविवाविकृतप्रयोगादार्षं चोदकोऽनुग्रहीष्यते । **‘तेष्वदर्शनाद्विरोधस्य’ इत्य**त्रैव चैतद्व्याख्येयम् । इतरत्र विप्रतिपत्त्यविरोधयोरघटमानत्वात् । तस्मादाचारविप्रतिपत्तेः समत्वाद्विकल्प इति प्राप्तेऽभिधीयते ॥ ८ ॥

शास्त्रस्था तन्निमित्तत्वात्प्रतिपत्तिर्बलीयसी ।  
लौकिकी प्रतिपत्तिर्हि गौणत्वेनापि नीयते ॥  


नानाविप्रतिपत्तौ हि न लोकस्येह सत्यता ।  
या शास्त्रानुगुणा सैव प्रामाण्येमावधार्यते ॥  


लौकिकत्वे समानेऽपि शास्त्रेणाभ्यधिका हि सा ।  
शास्त्रस्थाः पुरुषा ये वा प्रतिपत्तिस्तदाश्रया ॥  


प्रमाणत्वेन मन्तव्या सप्रत्ययतरा हि ते ।  
शास्त्रार्थेष्वभियुक्तानां पुरुषाणां हि सर्वदा ॥  


स्तोकेनाप्यन्यथात्वेन शास्त्रार्थो निष्फलो भवेत् ।  
लौकिकस्त्वन्यथात्वेऽपि नार्थोऽतीव विरुध्यते ॥  


रसवीर्यविपाकानां भेदाद्वैद्यैर्यवादयः ।  
निर्धार्याः स्वार्थतत्त्वेन धर्मसिद्धयैव याज्ञिकैः ॥  


तस्माद्ये याज्ञिकैर्येषां वैद्यैर्वाऽर्था निरूपिताः ।  
तेषां त एव शब्दानामर्था मुख्या हि नेतरे ॥  


अनवस्थितशब्दार्थसंबन्धः सति संभवे ।  
विकल्पश्चाष्टदोषत्वान्न कथंचन युज्यते ॥  


अविप्लुतश्च शब्दार्थो यो वेदेषूपलभ्यते ।  
तत्रत्यनिर्णयात्तस्माल्लोके भवति निर्णयः ॥  


यवमतीभिरद्भिरौदुम्बर्याः प्रोक्षणे विधीयमाने वाक्यशेषोऽयं ‘**यत्रान्या ओषधयो म्लायन्तेऽथैते मोदमानास्तिष्ठन्ति**’ इति बह्वीषु शाखासु श्रूयते भाष्यकारेण वारुणप्राघासिकयवमयकरम्भपात्रवाक्यशेषत्वेनोपलब्धो यः स मन्दप्रयोजनत्वात्तथा नामास्तु ।

फाल्गुनेऽन्यौषधीनां तु जायते पत्रशातनम् ।  
मोदमानास्तु तिष्ठन्ति यवाः कणिशशालिनः ॥  


प्रियंगवः शरत्पक्वास्तावद्गच्छन्ति हि क्षयम् ।  
यदा वर्षासु मोदन्ते सम्यग्जाताः प्रियंगवः ॥  


तदा नान्यौषधिम्लानिः सर्वासामेव मोदनात् ।  


एवं वराहवेतसशब्दा अपि शास्त्रस्थप्रयोगादेव निश्चीयन्ते ।

#### ( भाष्यकारोक्तोदाहरणाद्याक्षेपः )

नत्वेतान्युदाहरणानि लोकप्रसिद्धेरेव व्यवस्थितत्वाद्युक्तानि । तथा हि ।

नैवोच्यन्ते क्वचिद्देशे यवश्रुत्या प्रियंगवः ।  
जम्बूं न वेतसं प्राहुर्वराहं नापि वायसम् ॥  


अध्यारोप्य विचारेण किं मुधा खिद्यते मनः ।  
संदिग्धेषु च सर्वेषु वाक्यशेषेण निर्णयम् ॥  


वक्ष्यत्येव न तेनापि पृथक्कार्या विचारणा ।  


यद्यपि तत्राभिधेयसंदेहमनुदाहृत्योपादानसंदेहनिर्णयोपायव्याख्यानं करिष्यति । यावद्वाक्यशेषमेव स निर्णयो नान्यत्र । अयं त्वभिधेयनिर्णय एकत्र च कृतः सर्वत्र च कृत एव भविष्यतीत्येवमपुनरुक्तत्वमापद्यते ।

तथाऽपि न्यायतुल्यत्वाद्यथा धृतपरिग्रहः ।  
वाक्यशेषात्तथैव स्याद्यवाद्यर्थविनिर्णयः ॥  


तत्सिद्धिसूत्रे च सारूप्यादीनां गौणवृत्तिनिमित्तानामनुक्रमणाद्वेतससदृशजम्बूप्रत्ययसिद्धिरशब्दार्थत्वेऽपि विज्ञायत एवेति नेहोदाहृतेन कार्यम् ।

#### ( आर्यम्लेच्छप्रयोगविप्रतिपत्तिबलाबलचिन्तनम् । )

तस्मादन्यदुदाहृत्य विचार्यमिदमीदृशम् ।  
यत्र विप्रतिपत्तिः स्यादार्यम्लेच्छप्रयोगजा ॥  


तत्र किं तुल्यता युक्ता किमेकैव बलीयसी ।  
समा विप्रतिपत्तिः स्याद्दृष्टार्थव्यवहारिणाम् ॥  


आर्यास्तावद्विशिष्येरन्नदृष्टार्थेषु कर्मसु ।  
दृष्टार्थेषु तु तुल्यत्वमार्यम्लेच्छप्रयोगिणाम् ॥  


सर्वो हि शब्दोऽर्थप्रत्यायनार्थं प्रयुज्यते । अर्थश्च संव्यवहारप्रसिद्धयर्थमभिधीयते ।

तत्र यस्य विशिष्टस्य म्लेच्छेष्वर्थान्तराभिधा ।  
तत्रापि तस्य सामर्थ्यमनाद्येव प्रतीयते ॥  


यथैव ह्यार्यगम्येऽर्थे संबन्धानादिता मतिः ।  
म्लेच्छगम्ये तथैव स्यादाविशिष्टं हि कारणम् ॥  


न प्रयोगावधिस्तस्य म्लेच्छेष्वपि हि दृश्यते ।  
अनाद्यारेर्थशक्त्योश्च विशेषो गम्यतां कथम् ॥  


यथा च म्लेच्छदेशेऽपि धूमोऽग्नेरवबोधकः ।  
एवं स्वार्थे प्रयोगात्तैरिष्टः शब्दोऽपि वाचकः ॥  


तस्मात्पील्वादिशब्दानां वृक्षहस्त्यादिबोधने ।  
समा विप्रतिपत्तिः स्यादार्यम्लेच्छप्रयोगतः ॥  


इति प्राप्तेऽभिधीयते । शास्त्रस्था वेति पूर्ववदेव सकलसूत्रव्याख्या योजनीया । किं च ।

यथा साध्वनुरूपत्वात्प्रमादाशक्तिजेष्वपि ।  
जायते वाचकभ्रान्तिस्तथैव म्लेच्छभाषिते ॥  


शब्दापभ्रंशवदेव गौणभ्रान्त्यादिप्रयोगनिमित्ता अर्थापभ्रंशा भवन्ति ते शास्त्रस्थैरेवाविप्लुतार्थक्रियानिमित्तपुण्यार्थिभिः शक्यन्ते साध्वसाधुकार्षापणमध्यादिव तत्परीक्षिभिर्विवेक्तुम् । अभियुक्तानभियुक्तज्ञानयोश्चाभियुक्तज्ञानं बलवदितरस्य सुलभापवादत्वात् ।

अतः शास्त्राभियुक्तत्वादार्यावर्तनिवासिनाम् ।  
या मतिः सैव धर्माङ्गशब्दार्थत्वप्रमा मता ॥  


एतेनाऽऽर्थावर्तनिवासिमध्येऽपि﻿—

अभियुक्ततरा ये ये बहुशास्त्रार्थवेदिनः ।  
ते ते यत्र प्रयुञ्जीरन् स सोऽर्थस्तत्त्वतो भवेत् ॥  


#### ( स्मृत्याचारविरोधे बलाबलविचिन्तनम् । )

स्मृत्याचारविरोधे वा साप्यवैषम्यसंशये ।  
समा विप्रतिपत्तिः स्यान्मूलसाम्याद्द्बयोरपि ॥  


यथैव श्रुतिमूलत्वात्स्मरणानां प्रमाणता ।  
आचारणां तथैवेति न विशेषो बलाबले ॥  


यद्वाऽऽचारबलीयस्त्वं फलस्थत्वात्प्रतीयते ।  
फलाद्वियुज्यमानं हि प्रमाणं दुर्बली भवेत् ॥  


श्रुतिराचारमूलं या फलस्था सोपलभ्यते ।  
यावद्धि स्मरणं दृष्टवा श्रुतिरन्याऽनुमास्यते ॥  


तावल्लब्धात्मकः पूर्वमाचारः प्रतितिष्ठति ।  
प्रतिष्ठितस्य बाधश्च कीदृशः परिकल्प्यताम् ॥  


तेनाऽऽचारबलीयस्त्वं समत्वं वेह युज्यते ।  
स्मृतीनां वा बलीयस्त्वं शास्त्रास्था वेति वर्ण्यते ॥  


उभयोः श्रुतिमूलत्वं न स्मृत्याचारयोः समम् ।  
सप्रत्ययप्रणीता हि स्मृतिः सोपनिबन्धना ॥  


तथा श्रुत्यनुमानं हि निर्विघ्नमुपजायते ।  
आचारात्तु स्मृतिं ज्ञात्वा श्रुतिर्विज्ञायते ततः ॥  


तेन द्वयन्तरितं तस्य प्रामाण्यं विप्रकृष्यते ।  
न ह्यैकैव श्रुतिः काचिदाचाराणां प्रवर्तिका ॥  


भिन्नाभिर्विप्रकीर्णत्वान्नास्मृताभिः प्रवर्तनम् ।  
नैकप्रपाठकेनैव ह्याचाराणां विधिस्थितिः ॥  


क्वचित्प्रकरणे कश्चित् कथं चिदुपलभ्यते ।  


तद्यथाऽग्निप्रकरणे **‘यत्सप्तदशवतीमुपदधात्यन्नमेवोभयतो दधाति तस्मादुभाभ्यां हस्ताभ्यां परिगृह्य पुरुषोऽन्नमत्ति’** इति । सत्यपि हेतुवन्निगदत्वे प्रसिद्धिरहिते हेत्वसंभवात् । विधायिष्यते तु वेदे वचनेनेत्यनेन न्यायेन विध्यनुमानम् । न चैतन्नियोगतोऽर्थतः प्राप्तं येन ‘तस्मात्प्रजा दश मासांन्गर्भं धृत्वा एकादशमनु प्रजायन्ते तस्मादश्वतर्यः प्रजा’ इतिवत् स्वभावप्राप्तत्वेनार्थप्राप्तत्वेन वा ‘तस्मादुत्तरे वयसि पुत्रान्पितोपजीवति’ इतिवदनूद्येतेत्यतो न्यायात्पुरुषधर्मविधिः । एवम् **‘अन्नमेव तद्दक्षिणतो दधाति तस्माद्दक्षिणेन हस्तेन पुरुषोऽन्नमत्ति’ इति ।** तथा **‘दीक्षितो नयनं दक्षिणं प्रथममङ्क्ते सव्यं हि मनुष्याः पूर्वमञ्जते बिधृत्यै’ इति ।** तथा यूपैकादशिन्यां ‘द्वे द्वे रशने यूपमृच्छतः **तस्मात्स्त्रियः पुंसोऽतिरिक्तास्तस्मादुतैको बह्रीर्जाया विन्दते नैका बहून् पतीन्’** इति । तथा दर्शपूर्णमासप्रकरणेऽग्नीषोमीयविधिसंबन्धलङ्घनेन त्वाष्ट्रवधनिमित्तेन्द्रगतब्रह्महत्यातुरीयविभागप्रतिग्रहप्रस्तावागतरजस्वलाव्रतानां भूमिशयनास्त्रानामांसभक्षणानभ्य, ङ्गानञ्जनाविलेखनाकर्तनादन्तधावनानस्वच्छेदनारज्जुसंसर्जनादीनां त्रिरात्रविषयाणां प्रकरणातिरिक्तस्त्रीधर्मत्वावधारणम् ।

एवं च विप्रकीर्णानामशक्यैकत्र संहृतिः ।  
स्मृतिमेव दृढां मुक्त्वा तस्मादस्त्यन्तरा स्मृतिः ॥  


तेनाऽऽचारः स्मृतिं यावदनुमातुं प्रवर्तते ।  
स्मृतिर्लब्धश्रुतिस्तावद्धर्ममेवावधारयेत् ॥  


तस्मादाचारेभ्यः स्मृतिर्बलीयसी सन्निबन्धनेति ।

#### (लोकवाक्यशेषयोर्विरोधे बलाबलचिन्तनम् ।)

त्रिवृच्चर्वश्ववालादेर्लोकेऽन्योऽर्थः प्रतीयते ।  
वेदे तदभियुक्तैश्च तस्मादन्यो विलक्षणः ॥  


तत्र किं तुल्यकल्पत्वात्पदार्थे लोकवेदयोः ।  
समा विप्रतिपत्तिः स्यादथ वैका बलीयसी ॥  


लोके तावत्त्रिवृच्छब्दास्त्रिगुणत्वस्य वाचकः ।  
त्रिवृद्रज्जुस्त्रिवृद्ग्रन्यिर्वेदे तु नवके स्थितः ॥  


त्रिवृद्बहिष्पवमानमित्युक्त्वा तृचत्रयमनुक्रान्तमिति स्तोत्रीयर्ङ्नवकवचन एव त्रिबृच्छब्दो विज्ञायते ।

तथाऽयं चरुशब्दोऽपि लोके स्थालीनिबन्धनः ।  
याज्ञिकानां च वेदे च प्रसिद्धस्त्वोदनं प्रति ॥  


अनवस्त्रावितान्तरूष्मपक्वौदनवचनो हि याज्ञिकानां चरुशब्दः प्रसिद्धस्तथा वेदेऽपि ‘आदित्यः प्रायणीयः पयसि चरुः’ इति विहिते पश्चादुक्तात् **‘दितिमोदनेनेति**वचनाच्चौदनवचनत्वं ज्ञातम् । एवमाश्ववालः प्रस्तर इत्यश्वजातीयवालमयः प्रस्तरो लोकप्रसिद्धया विज्ञायते । वैदिकवाक्यशेषात्तु काशेष्वश्ववालप्रसिद्धिः । एवं हि श्रूयते “यज्ञो वै देवेभ्योऽश्वो **भूत्वाऽपाक्रामत्सोऽपः प्राविशत् । स वालधौ गृहीतः स वालान्मुक्त्वा विवेश ह । ते वालाः काशतां प्राप्ताः”** कार्योऽतः प्रस्तरस्तु तैः ।

ऐक्षव्यौ विधृती ये च ते इक्ष्ववयवात्मिके ।  
लोके सिद्धे तथा वेदे काशानामेव मूलके ॥  


एवमादिषु सर्वेषु प्रतिपत्तिविपर्यये ।  
प्रतिपत्तेः समानत्वाद्विकल्पो हि प्रसज्यते ॥  


ननु च लोकप्रसिद्धेर्धर्मं प्रत्यनङ्गत्वाद्वेदप्रसिद्धिरेव ज्यायसी ॥

नैतदेवं पदार्थेषु न हि वेदो विशिष्यते ।  
अदृष्टहेतुवाक्यार्थे लोकात्स ह्यतिरिच्यते ॥  


तस्मादुमय्यापि त्वेषा प्रतिपत्तिः समा भवेत् ।  
यदि वा पूर्वभावित्वाल्लौकिक्येव बलीयसी ॥  


वेदनिरपेक्षा हि लोकप्रसिद्धिरात्मानं लभते वैदिकी पुनर्लोकप्रसिद्धपदान्तरसामानाधिकरण्येन सिध्येत् ।

तत्र लोकाविरुद्धा या वैदिकी सैव गृह्यते ।  
लोकसिद्धिं व्यतिक्रम्य साऽऽत्मानं नैव विन्दति ॥  


‘तेष्वदर्शनाद्विरोधस्य’ इति च तेषु लौकिकेषु पदार्थेष्वदर्शनाद्विरोधस्यार्थवादानां चान्यपरत्वेन गुणवादप्रायत्वात् । आदित्ययूपयजनमानप्रस्तरस्वर्गाहवनीयादिवचनवत्कथमपि प्ररोचनाशेषत्वात् संज्ञासंज्ञिसंबन्धकरणव्युत्पादनव्यापाररहितत्वाच्च न पदार्थप्रतिपत्त्यङ्गत्वमध्यवसीयते तदाश्रयणे च विधिविरोधप्रसङ्गातेष्वेव वा दर्शनाद्विरोधस्येत्यभिप्रायः । तथा शास्त्रस्थमन्वादिप्रसिद्धिरप्यस्मत्पक्षानुगुणैव । यथाऽऽह﻿—

कार्पासमुपवीतं स्याद्विप्रस्योर्ध्ववृतं त्रिवृत्+++(‘शणसूत्रमयं राज्ञो वैश्यस्याऽऽविकमेव च’ इत्युत्तरार्धम् । मनु॰ २ अ॰ श्लो॰ ४४ ।)+++ ।  
त्रिवृता ग्रन्थिनैकेनेति+++(मुञ्जालाभे तु कर्तव्याः कुशाश्मन्तकबल्वजैः । त्रिवृता ग्रन्थिनैकेन त्रिभिः पञ्चभिरेव वा मनु॰ अ॰ २ श्लो॰ ४३ ।)+++ ॥  


तस्मात्समाऽपि तावद्भत्विति प्राप्तेऽभिधीयते﻿—

शास्त्रस्था प्रतिपत्तिर्या सैवात्र ज्यायसी भवेत् ।  
धर्मस्य तन्निमित्तत्वात्ससाधनफलात्मनः ॥  


अर्थवादकृताऽप्यर्थप्रतिपत्तिर्बलीयसी ।  
तद्ग्राह्यत्वादृते नान्यत्तस्या ह्यस्ति प्रयोजनम् ॥  


गौणो वा यदि वा मुख्यो वेदेनाऽऽश्रीयते हि यः ।  
स धर्मसाधनत्वेन पदार्थोऽध्यवसीयते ॥  


त्रिवृच्छब्दः प्रयुक्तो यस्तोत्रीयानवकं प्रति ।  
कस्तं शक्तस्तोऽन्यत्र नेतुं जन्मशतैरपि ॥  


तेन यत्र त्रिवृदग्निष्टोम इति श्रूयते तत्र तेनैवार्थेन भवितव्यम् । एवं स्तोमशब्दो यद्यपि ब्राह्मणस्तोम इत्यादिषु समुदायमात्रवचनत्वेनप्रसिद्धस्तथाऽपि ‘त्रिवृदेव स्तोमो भवति पञ्चदश स्तोमो भवति’ इति वेदे श्रवणात् स्तुतेश्च मानं स्तोम इति याज्ञिकस्मरणात्तथा स्तोमे डविधिः पञ्चदशाद्यर्थ इति व्याकरणशास्त्रप्रसिद्धेरवश्यमेव त्रिवृदादिषु लोकप्रसिद्धिरतिक्रमणीया । यत्तु मनुवचनं तदुभयाश्रयत्वात् समत्वेनापि युज्यते । यद्वा तत्रापि नवतन्तुकमेव त्रिवृच्छब्दात्प्रत्येष्यते तथा रशनात्रिवृत्त्वमपीति । यद्वा यथैवायं नवके दृष्टस्तथाऽयं स्तोत्रीयागतेऽपीति यत्रैव तत्संभवस्तत्रैव तत्प्रसिद्धयनुपाती भवति । यत्र तु संख्येयान्तरविषयत्वं तत्र वैदिकोऽर्थो गौणो गृह्यतां लौकिको वा मुख्य इति तादृशे विषये मुख्यार्थत्वाल्लोकिकप्रसिद्धिरेव ग्रहीतव्येत्युत्तरसूत्रे वक्ष्यामः “चोदितं तु प्रतीयेताविरोधात्” इति तथा चरुशब्दोऽप्यन्याय्यानेकार्थाभिधानप्रतिबद्धशक्तित्वादेकत्र नियम्यमानो याज्ञिकवेदप्रसिद्धिभ्यामोदनविषय एव भवति । आश्ववालैक्षवीशब्दौ तु यदि तावद्वैदिकप्रयोगलब्धसमुदायप्रसिद्धित्वेन लौकिकीमवयवप्रसिद्धिं जहीतस्ततः सिद्धमेव शास्त्रस्थप्रतिपत्तिबलीयस्त्वम् । अथापि श्येनजात्युपमितप्रसिद्धश्येनयागे गौणत्वद्वारा वाऽऽप्तप्रसिद्धिः **‘समानामितरच्छयेनेन’ इत्यादि**ष्विवाऽऽश्रीयते । तथाऽपि शास्त्रकल्पितत्वाद्धर्मं प्रति बलीयस्त्वम् ।

अथापि शब्दगौणत्वं तथाऽपि बलवत्तरम् ।  
स्वतन्त्रस्य हि वेदस्य दृष्टं चेन्न निवार्यते ॥  


गौणं लाक्षणिकं वाऽपि वाक्यभेदेन वा स्वयम् ।  
वेदो यमाश्रयत्यर्थं को नु तं प्रतिकूलयेत् ॥  


न चात्र ‘संदिग्धेषु वाक्यशेषात् \[जै॰ स॰ १﻿—९﻿—१९ ।\] ’ इत्येतेन तुल्यार्थत्वं प्रतिपत्तिद्वयस्याप्यसंदिग्धत्वात् ।

लौकिकी प्रतिपत्तिर्हि स्वार्थे निःसंशया स्थिता ।  
वैदिक्यपि तथा स्वार्थे बाधतेऽतो विपर्ययात् ॥  


तस्माच्छास्त्रास्थितैवैका प्रतिपत्तिर्बलीयसी ।  
न स्मा मुक्तकाचारैर्विप्रकृष्टैः ससंकरैः ॥ इति ॥ ९ ॥  


इति यववराहाधिकरणम् ॥ ४ ॥

## पिकनेमाधिकरणम्

ये शब्दा न प्रसिद्धाः स्युरार्यावर्तनिवासिनाम् ।  
तेषां म्लेच्छप्रसिद्धोऽर्थो ग्राह्यो नेति विचिन्त्यते ॥  


तथा﻿—

निरुक्तव्याक्रियाद्वारा प्रसिद्धिः किं बलीयसी ।  
समुदायप्रसिद्धिर्वा म्लेच्छस्यैवाथ वा भवेत् ॥  


म्लेच्छप्रसिद्धिव्यवहर्तृदौर्बल्येऽपि समुदायरूढिबलेन स्वरूपगतेन ज्यायसी प्रतिभाति ।

तत्र प्रयोक्तृदौर्बल्यस्वरूपबलवत्तयोः ।  
किं तु न्याय्यतरं युक्तं ज्ञातुमित्यत्र चिन्त्यते ॥  


तथा﻿—

निरुक्तव्याक्रियाद्वारा किं शास्त्रस्था वलीयसी ।  
किं वाऽवयवविक्षेपजननात्सैव दुर्बला ॥  


एवं नानोपपत्तित्वात्संदेहे तावदुच्यते ।  
निरुक्तव्याक्रियाद्वारा प्रतिपत्तिर्बलीयसी ॥  


शास्त्रस्था वेत्यनेनासौ कल्प्याऽपि हि बलीयसी ।  
सन्मूलस्य प्रमाणत्वं साध्यस्यापि वरं श्रितम् ॥  


न सिद्धमप्यसन्मूलमाश्रयेण हि दूषितम् ।  
कथं वेदगतैः शब्दैर्म्लेच्छस्थोऽर्थः प्रतीयते ॥  


येषां दर्शनमात्रेऽपि वेद एव न पठ्यते ।  
संभाषाऽपि च न म्लेच्छैः सहाऽऽर्यावर्तवासिनाम् ॥  


तत्र तेषु प्रसिद्धोऽर्थः कथमार्यैः प्रतीयताम् ।  
एवं च सति यस्यापि प्रसिद्धिर्नोपलभ्यते ॥  


तस्यापि म्लेच्छदेशेषु सर्वेष्वन्वेष्यतां व्रजेत् ।  
ततश्च निगमादीनां न कश्चिद्विषयो भवेत् ॥  


अनन्तम्लेच्छदेशांश्च कः सर्वोऽनुपलप्स्यते ।  
य एव स्यादनन्विष्टस्तत्र शङ्का प्रसज्यते ॥  


अनन्तेषु हि देशेषु कः सिद्धः क्वेति गम्यताम् ।  
निगमादिवशाच्चाद्य धातुतोऽर्थः प्रकल्पितः ॥  


द्वित्रेष्वहःसु बाध्येत प्रयोगान्म्लेच्छचोदितात् ।  
म्लेच्छाचाराप्रमाणत्वमथ त्वध्यवसीयते ॥  


आर्यावर्ते ततः शक्या प्रसिद्ध्यन्वेषणक्रिया ।  
तस्याश्चाल्पेन कालेन सदसद्भावनिर्णयः ॥  


ततश्च निगमादीनां सुज्ञातः स्वार्थगोचरः ।  
तस्मात्तदर्थवत्त्वाय म्लेच्छाचाराप्रमाणता ॥  


धर्मे चानादरात्तेषां भ्रश्येतार्थोऽपि शब्दवत् ।  
न चास्ति संस्कृतः शब्दः कश्चिन्म्लेच्छापभाषणें ॥  


संस्कृतप्रतिरूपा हि तद्भाषार्थान्तरे स्थिता ।  
न चावाचकरूपाणां वाचकत्वं कथंचन ॥  


आर्याश्च म्लेच्छभाषाभ्यः कल्प्यन्तः स्वकं पदम् ।  
पदान्तराक्षरोपेतं कल्पयन्ति कदाचन ॥  


न्यूनाक्षरं कदाचिञ्च प्रक्षिपन्त्यधिकाक्षरम् ।  


तद्यथा +++(चोर्﻿—अतर्﻿—पाप्﻿—माल्﻿—बैर्﻿—इत्येतेषां शब्दानां क्रमेण ओदन﻿—मार्ग﻿—सर्प﻿—सत्य﻿—उदररूपेष्वर्थेषु द्राविडानामद्यत्वेऽपि प्रयोगो वर्तते ।)+++द्राविडादिभाषायामेव तावद्वयञ्जनान्तभाषापदेषु स्वरान्तविभक्तिस्त्रीप्रत्ययादिकल्पनाभिः स्वभाषानुरूपानर्थान्प्रतिपद्यमाना दृश्यन्ते । तद्यथौदनं चोरित्युक्ते चोरपदवाच्यं कल्पयन्तिं पन्थानमतरित्युक्तेऽतर इति कल्पयित्वाऽऽहुः । सत्यं दुस्तरत्वादतर एव पन्था इति । तथा पापशब्दं पकारान्तं सर्पवचनमकारान्तं कल्पयित्वा सत्यं पाप एवासाविति वदन्ति । एवं मालशब्दं स्त्रीवचनं मालेति कल्पयित्वा सत्यमित्याहुः । वैर्शब्दं च रेफान्तेमुदरवचनं वैरिशब्देन प्रत्याम्नायं वदन्ति । सत्यं सर्वस्य क्षुधितस्याकार्ये प्रवर्तनादुदरं वैरिकार्ये प्रवर्तत इति । तद्यदा द्राविडादिभाषायामीदृशी स्वच्छन्दकल्पना तदा पारसीबर्बरयवनरौमकादिभाषासु किं विकल्प्य किं प्रतिपत्स्यन्त इति न विद्मः ।

तस्मान्म्लेच्छप्रसिद्धं यत्पदमार्यैर्विकल्प्यते ।  
न कश्चित्तत्र विश्वासो युक्तः पदपदार्थयोः ॥  


निरुक्तव्याक्रियाद्वारा यस्त्वर्थः परिगम्यते ।  
पिकनेमादिशब्दानां स एवार्थो भविष्यति ॥ इति प्राप्तम् ।  


एवं प्राप्ते वदामोऽत्र पदं निपुणदृष्टिभिः ।  
विज्ञायेताविनष्टं यत्तत्तदर्थं भविष्यति ॥  


देशभाषापभ्रंशपदानि हि विप्लुतिभूयिष्ठानि न शक्यन्ते विवेक्तुम् ।

यत्तु वेदतदङ्गेषु पदं दृष्टमविप्लुतम् ।  
म्लेच्छभाषासु तद्रूपमर्थे क्वचन चोदितम् ॥  


तत्तथैव प्रतीयेत प्रमाणेनाविरोधतः ।  
पिकनेमादि तद्धयेवं निपुणैरवधारितम् ॥  


चोदितं ह्युपदिष्टं वा प्रयुक्तं वा क्रियागतम् ।  
म्लेच्छैरवधृतं पश्चादार्यैर्द्वैभाषिकैः क्वचित् ॥  


तादृशं तु प्रतीयेत प्रामाण्येनेति निश्चितम् ।  
न तद्धर्मप्रमाणेन वेदाख्येन विरुध्यते ॥  


अपि च﻿—

पदार्थपदसंबन्धज्ञानापेक्षप्रवर्तनात् ।  
प्रसिद्धिर्यत्र तत्रस्था वाक्यार्थायानुगम्यते ॥  


पिकादिशब्दवाच्यं वा म्लेच्छैर्यदवधारितम् ।  
अविरोधात्प्रमाणेन तद्विद्यावेदनोदितम् ॥  


चोदितं वा प्रमाणेन वेदेनेत्यस्य संगतिः ।  
आर्यैः सहाविरुद्धत्वात् तस्य तैरप्यपेक्षणात् ॥  


यथैव क्लोमादयः पश्ववयवा वेदे चोदिताः सन्तोऽध्वर्य्वादिभिः स्वयमज्ञायमानार्थत्वाद्ये नित्यं प्राणिवधाभियुक्तास्तेभ्य एवावधार्य विनियुज्यन्ते । यथा च निषादेष्ट्यां कूटं दक्षिणेति विहिते य एवैतेन व्यवहरन्ति तेम्य एवार्थतत्त्वं ज्ञात्वा दीयते । तथेह पिकनेमतामरसादिचोदितं सद्वेदादार्यावर्तनिवांसिभ्यश्चाप्रतीयमानं म्लेच्छेभ्योऽपि प्रतीयेत लोकावगम्यनित्यशब्दार्थाभ्युपगमाविरोधात् स्वेनैव प्रमाणेन प्रतीयेतेति । यत्तु शास्त्रबलीयस्त्वादेतदग्रहणमिति । तन्न । अविरोधे दुर्बलस्यापि ग्राह्यत्वाद्यदेवात्यन्तं प्रमाणाभासमेव मृगतृष्णाज्ञानवद्भवति तत्सर्वदैव परिहर्तव्यं, यत्पुनर्बलवद्विरोधापेक्षमप्रमाणं भवति तद्विरोधाभावात्प्रमाणमेवेत्यवधारणीयम् । न चैवमादि विरुध्यते । विपरीतार्थप्रसिद्धयन्तराभावात् । अत एव वैदिकवाक्यार्थस्वविषयप्रयुक्तपदार्थमात्राभियुक्ततरार्यप्रसिद्धिबलीयस्त्वाश्रयणम् ।

प्रसिद्धौ विद्यमानायां तद्बलीयस्त्वमिष्यते ।  
असत्यां तु बलीयस्त्वं वन्ध्यासुतबलोपमम् ॥  


अष्टकादिषु ह्यदृष्टार्थेषु समूलकेषु स्मर्यमाणेषु गवादिपदस्वरूपतदर्थज्ञानेषु च सत्यमार्याणामाप्ततरत्वाभियुक्तातरत्वे विद्येते । पिकादिषु त्वार्यबलेनैवावगतस्वरूपमात्रवाचकत्वेषु वाच्यविशेषज्ञानरहितत्वेनाऽऽर्येषु निर्व्यापारीभूतेषु पदवद्दृष्टार्थप्रतिपत्त्यर्थानादिशब्दप्रयोगलब्धसंबन्धप्रसिद्धिम्लेच्छप्रयोगेभ्योऽर्थनिर्णये सति न किंचिद्विरुद्धमाकाङ्क्षितपदार्थज्ञानं च सेत्स्यति । निगमनिरुक्तव्याकरणैरपि न चैवमादीनामर्थान्तरं किंचिदुदात्दृतं, यत्प्राप्य कृतार्थाः सन्त इतरेषां प्रसिद्धिं परित्यजेम ।

काल्पनिक्याः प्रसिद्धेश्च या कॢप्ता सा बलीयसी   
तस्यां सत्यां हि नाऽऽत्मानमितरा लब्धुमर्हति ।  


आश्रयाणां च दौर्बल्यं धर्मं प्रति निरूपितम् ।  
दृष्टार्थव्यवहारेषु कृष्यादाविव तुल्यताम् ॥  


तस्माद्यथैव सेवादौ गृहादिषु च कौशलम् ।  
म्लेच्छानामधिकं तद्वदभिधेयार्थनिर्णये ॥  


शब्दस्वरूपं तावत्तेनाभियुक्तत्वाच्चिरविनष्टाविनष्टत्वेन न विविञ्चीरन् । यस्तु कथमप्यविनष्ट एव शब्दस्तेषामपि प्रयोगविषयमापन्नस्तस्य चाऽऽर्यवदेवानादिवृद्धव्यवहारपरम्परयाऽर्थं जानन्ति तत्किं तेषां निराकर्तुं शक्यते ।

+++(पत्रोर्णं धौतकौशेयं बहुमूल्यं महाधनमित्यमरः ।)+++पत्रोर्णवारबाणादि+++(कञ्चुको वारबाणोऽस्त्रीत्यमरः ।)+++ यच्च तद्देशसंभवम् ।  
तैरेवाकथितं नाम तच्च को वेदितुं क्षमः ॥  


तस्मान्न तेषां व्यवहारप्रसिद्धौ दौर्बल्यम् ।

निरुक्तादेश्च सिद्धेऽर्थे तन्निमित्तादिमात्रके ।  
व्यापारो न च पूर्वर्धप्रतिपत्तौ स्वरूपतः ॥  


निरुक्ते न तावल्लोकव्यवहारप्रसिद्धान्येव पदानि तद्गतक्रियानिमित्तशब्दप्रयोगभाक्त्वेन निरुच्यते । व्याकरणेनापि प्रसिद्धार्थानामेवाविनष्टस्वरूपान्वाख्यानमात्रं क्रियते तत्र प्रासङ्गिकमेव कियदप्यर्थनिरूपणम् । तानि स्वविषयादन्यत्र दुर्बलानामपि न बाधकानि ।

यस्य चान्विष्यमाणाऽपि प्रसिद्धिर्न भविष्यति ।  
कामं प्रदर्शितद्वारा तत्र कल्प्याऽऽश्रयिष्यते ॥  


विक्षिप्ता बहुरूपा च या संदेहप्रदायिनी ।  
अनन्योपायतामात्रे क्वचिदेव ग्रहीष्यते ॥  


न चार्थप्रत्ययानङ्गनिरुक्ताद्यप्यनर्थकम् ।  
षडङ्गवेदविज्ञानपूर्वकर्मक्रियाफलात् ॥  


यथा महाभारतनिर्वचनान्वाख्याने द्वैषायनेनोक्तम् ।

महत्त्वाद्भारतत्वाच्च महाभारतमुच्यते ।  
निरुक्तमस्य यो वेद सर्वपापैः प्रमुच्यते ॥  


इत्येवं निरुक्तव्याकरणाद्यङ्गानुगृहीतवेदाध्ययनजनितकर्मावबोधपूर्वकानुष्ठानायत्तत्वात् स्वर्गादिसिद्ध्यर्थापूर्वसिद्धेरव्युत्पन्नरूपे च ज्ञातेऽपि निरुक्तावगतधात्वर्थपूर्वकनामार्थज्ञानद्वारवाक्यार्थप्रतिपत्तिपूर्वकानुष्ठानादेवादृष्टसिद्धिरिति म्लेच्छसिद्धपिकाद्यर्थग्रहणेऽपि निरुक्तादीनामर्थवत्ता सिद्धेति ॥ १० ॥

इति पिकनेमाधिकरणम् ॥ ५ ॥

## कल्पसूत्राधिकरणम्

कल्पसूत्राण्युदाहृत्य संप्रत्येतद्विचार्यते ।  
किमेतेषां स्वतन्त्राणां प्रामाण्यं वेदवद्भवेत् ॥  


किं वा वेदत्वमेवैषां मन्त्रब्राह्मणवन्मतम् ।  
वैदिकार्थप्रबन्धाद्धि नैतेषां स्मृतितुल्यता ॥  


आह । के पुनः कल्पाः कानि सूत्राणीति । उच्यते ।

सिद्धरूपः प्रयोगो यैः कर्मणामनुगम्यते ॥  


ते कल्पा लक्षणार्थानि सूत्राणीति प्रचक्षते ।  
कल्पनाद्धि प्रयोगाणां कल्पोऽनुष्ठानसाधनम् ॥  


सूत्रं तु सूचनात्तेषां स्वयं कल्प्यप्रयोगकम् ।  
कल्पाः पठितसिद्धा हि प्रयोगाणां प्रतिक्रतु ॥  


बौधायनीयवाराहमाशकादिप्रबन्धवत् ।  
स्वसंज्ञापरिभाषाभिर्यदुत्सर्गापवादनम् ॥  


हेतुदृष्टान्तवत्सूत्रं तल्लक्ष्यव्यापि लक्षणम् ।  
आश्वलायनकं सूत्रं बैजावापिकृतं तथा ॥  


द्राह्यायणीयलाटीयकात्यायनकृतानि च ।  


तत्र सकलप्रत्यक्षवदप्रतिपाद्यक्रतुप्रयोगोपनिबन्धनादन्तर्हितविप्रकीर्णानुमेयप्रायश्रुतिमूलस्मृतिबन्धनेभ्यो महानेव कल्पसूत्राणां विशेषोऽस्तीति न तत्तद्गतन्यायं व्यवस्थाप्य प्रामाण्यानि विज्ञायन्ते ।

अप्रामाण्यं स्मृतीनां च यदशब्दतयोदितम् ।  
पूर्वपक्षे न तद्वक्तुं कल्पसूत्रेषु शक्यते ॥  


प्रत्यक्षवेदशब्दत्वात्तदुक्ता नापशब्दता ।  


न ह्यत्यन्तानृतं वक्तुं शक्यते पूर्वपक्षिणा ।  


स्मृत्यधिकरणे चाप्रमाणत्वं मूलानुपपत्त्या पूर्वपक्षेऽभिधाय सिद्धान्तेऽनुमितश्रुतिमूलत्वेन प्रामाण्यं स्थापितम् । एतानि च न तत्रोदाहृतानि पूर्वपक्षहेत्वसंभवात् । न चैषामिह प्रामाण्यप्रतिपादनम् । अतिरिक्तप्रामाण्यापवादप्रतिपादनार्हत्वादधिकरणस्य ।

यद्वा भवतु नामैषां तस्मिन्नपि विचारणा ।  
तेषां चात्रापि सर्वेषामिति प्रामाण्यवारणा ॥  


यदि धर्मं प्रति स्मृतीनां प्रामाण्यमभ्युपगम्यते । तथा सति ।

तासामपि हि वेदत्वे तैर्वा तुल्यप्रमाणता ।  
स्वातन्त्र्याच्छक्यते वक्तुं न तु मूलानुमानतः ॥  


यद्वा प्रयोगशास्त्रत्वमङ्गानामभिधीयते ।  
वेदत्वं वा षडङ्गेऽपि वेदत्वस्मृतिरस्ति हि ॥  


‘मन्त्रब्राह्मणयोर्वेद इति नामधेयं षडङ्गमेके’ इत्यङ्गान्यपि वेदशब्दवाच्यानि स्मर्यन्ते ।

तस्मात्तान्यपि वेदां वा प्रमाणानि स्वतोऽथ वा ।  
प्रतिभान्तीति कर्तव्यमन्यथा प्रतिपादनम् ॥  


यद्वा शाक्यादिशास्त्राणां स्मृतिशास्त्रत्ववारणात् ।  
वेदशाखासमानत्वमाशङ्क्येह निवार्यते ॥  


शाक्यादयोऽपि ह्येवं वदन्त्येव । यथा ‘उत्पादाद्वा तथागतानामनुत्पादाद्वा स्थितैवेषां धर्मनित्यता’ इति ।

ततश्च वेदवन्नित्यास्तेऽपि चेदागमा मताः ।  
चोदनालक्षणो धर्मस्तदुक्तोऽपि प्रसज्यते ॥  


कामं न प्रविशेद्ग्रामं वारितो दण्डपाणिभिः ।  
स्पष्टं महापथेनैव संप्रति प्रविविक्षति ॥  


एवमेतानि चत्वार्यपि विचारस्थानान्येकमार्गपतितानि कल्पसूत्रविचारेणैव गतप्रायाणि भविष्यन्तीति मन्वानेन तदुपन्यासमात्रमेव क्रियते ।

का गतिः कल्पसूत्राणामित्यस्मिन् संशये सति ।  
प्रयोगशास्त्रातां तावत् प्राह स्म त्यक्तसंशयम् ॥  


वेदत्वं कल्पसूत्राणां न मोक्तव्यं मनागपि ।  
यदि वा वेदतुल्यत्वं स्वतन्त्राणां प्रतीयताम् ॥  


वेदेनैवाभ्यनुज्ञाता धर्मे तेषां प्रमाणता ।  
वेदत्वमेव वा सिद्धं संवादादिप्रमाणकम् ॥  


ननु च पौरुषेयत्वादेषामेतदुभयमप्यनुपपन्नम् ।

नैतेषां पौरुषेयत्वं भविष्यति हि वेदवत् ।  
माशकादिसमाख्या हि प्रोक्तत्वात्काठकादिवत् ॥  


यथैव कठादिप्रोक्ताः शाखाः काठकादिसमाख्ययाऽभिधीयन्त इत्यकृत्रिमाः स्थापितास्तथैव वेदसमाम्नातमशकादिसमाख्यातग्रन्थनियताऽपि प्रत्येतव्या । यथा सामसूक्तानामिदमस्याऽऽर्षमिदमस्येति सत्यामपि तन्निमित्तायां समाख्यायां न नित्यत्वप्रतिघातः । एवं प्रख्यातर्षिप्रकल्पसूत्रग्रन्थानामपि । तथा हि﻿—

न तावदनृषिः कश्चित्स्मर्यते कल्पसूत्रकृत् ।  
कर्तृत्वं यदृषीणां तु तत्सर्वं मन्त्रकृत्समम् ॥  


यथा **शैशवं भवति शिशुर्वा अङ्गिरसो मन्त्रकृतां मन्त्रकृदासीदित्यत्र मन्त्र**कृच्छब्दः प्रयोक्तरि प्रयुक्त एवं तस्य तस्य कल्पस्य सूत्रस्य वा प्रयोक्तारस्तत्कारित्वेन व्यपदेक्ष्यन्ते । ब्रह्मयज्ञविधाने च ‘एवं विद्वान् स्वाध्यायमधीयीत’ इत्युक्त्वा तत्प्रपञ्चे ‘यदृचोऽधीते यद्यजूंषि यत्सामानि यद्ब्राह्मणानि यदितिहासपुराणानि यत्कल्पान्’ इति तज्जप्यमानत्वेन विधानादार्षत्वमेव विज्ञायते । पुरुषकृतानां जपनिमित्तधर्महेतुत्वेन नित्यविधिविषयत्वासंभवात् । अरुणपराशरशाखाब्राह्मणस्य च कल्परूपत्वात्सर्वयाज्ञिकैश्च स्वशाखाधीतव्यतिरिक्तकल्पसूत्रकारोपन्यस्तपक्षतुल्यबलत्वाध्यवसानात्कल्वजमन्त्राणां चेतरसमाम्नायाधीतवत्क्रतुविनियोगाश्रयणात् तुल्यत्वम् ।

आर्षेयवचनं नित्यपर्यायत्वेन गम्यते ।  
आर्षेयत्वप्रसिद्धिश्च कल्पसूत्रेष्ववस्थिता ॥  


लाटद्राह्यायणसूत्रकाराभ्यामपि च दृढकल्पप्रामाण्यापेक्षयेदं माशकमपेक्ष्य ‘**तत्प्रत्यक्षविहितं चाऽऽर्षकल्पेन तत्रानुमानं न विद्यते**’ इति ब्राह्मणविहितादप्यार्षकल्पविहितगरीयस्त्वमङ्गीकृत्योक्तम् । कात्यायनेन च कृताक्षणसूत्रप्रणयनप्रक्रमेऽभिहितं यज्ञविषयब्राह्मणगतस्तोत्रविधिवाक्यशेषे यथा माशकं तत्प्रामाण्यात्करिष्यते न तन्निरपेक्षशुद्धब्राह्मणप्रामाण्यादिति । तथा च प्रायणीयाग्निष्टोमसाम्नि यज्ञायज्ञीयेन सह वैकल्पिकं जराबोधीयमग्निष्टोमसाम कार्यमिति पञ्चविंशब्राह्मणेऽभिहितमपि माशकानुवृत्त्या कात्यायनेनाऽऽर्भवीयगायत्रतृतीयत्वेन जरासादिति लक्षितम् । आर्भवीयगायत्रीगतगायत्रानन्तरसाम्नो हि तेन समिति संज्ञा कृता । तस्माच्च परत्वेन पदैकदेशप्रयोगेण जराबोधीयमुक्तं देशब्देन च ज्यौतिष्टोमिकाग्रिष्टोमसामसंज्ञाभूतेन यज्ञायज्ञीयमेवाग्निष्टोमसामत्वेन नियतम् । यदि च कल्पाद्ब्रह्मणमतिरिक्तं कात्यायनोऽमंस्यत ततः प्रत्यक्षब्राह्मणदृष्टं विकल्पमेवावक्ष्यत् ।

बहुवेदगतन्यायविवेकज्ञो यदब्रवीत् ।  
कात्यायनो न तद्वाच्यमन्याय्यमिति मादृशैः ॥  


आचार्यवचनानां च प्रामाण्यं श्रूयते श्रुतौ ।  
अङ्गानां च प्रणेतार आचार्या ऋषयो मताः ॥  


यथा च सर्वशाखानां संवादात्तुल्यकल्पता ।  
तथैव कल्पसूत्राणामिति प्रामाण्यतुल्यता ॥  


यान्यप्यप्रत्ययितपुरुषवचनानि प्रमाणान्तरसंगतार्थानि भवन्ति तान्यपि सत्यत्वेनावधार्यन्ते किमङ्ग पुनः सत्यवाचां वचनानि ।

सत्यवाचां च वाक्यानि वैदिकैः संगतानि च ।  
ज्ञातसत्यानि तान्येवं कोऽन्यथा कल्पयिष्यति ॥  


अपि च﻿—

वेदादृतेऽपि कुर्वन्ति कल्पैः कर्माणि याज्ञिकाः ।  
न तु कल्पैर्विना केचिन्मन्त्रब्राह्मणमात्रकात् ॥  


तुल्यं च सांप्रदायिकं स्वाध्यायाध्ययनविधिवचनं प्राग्दर्शितं कल्पग्रहणात् ।

अथ वा संप्रदातॄणामध्येतॄणां च यादृशः ।  
मन्त्रब्राह्मणयोर्यत्नः कल्पसूत्रेषु तादृशः ॥  


+++(वेदकौशलजिज्ञासार्थं तत्तद्वेदभागचिहनलेख्यानि घटिकायां कुम्भाख्यायां निक्षिप्य तत्तद्वेद भागपरीक्षाकाले तान्याकृष्य आकृष्टलेख्यचिहनितं पठन्त्यध्येतारो न युञ्जत इति घटिकामार्गवर्तिनोऽनुयोगाः इति ।)+++अनुयोगेषु वेदानां घटिकामार्गवृत्तिषु ।  
न कल्पसूत्रहीनानां लभ्यते कृत्स्नवेदता ॥  


तस्मात्कर्मप्रयोगाणां शास्त्रमेतदतिस्फुटम् ।  
वेदो वा वेदतुल्यं वा कल्पसूत्राद्यसंशयम् ॥  


एतेन धर्मस्त्राणामङ्गानां चापि वेदता ।  
तत्तुल्यताऽपि वा वाच्या सर्वेषां सर्वहेतुभिः ॥  


धर्मशास्त्रपदं येषु सर्वकालं प्रयुज्यते ।  
प्रयोगशास्त्रतां तेषां वेदज्ञः को हरिष्यति ॥  


अपि चाङ्गानि वेदाश्च धर्मशास्त्रं च तुल्यवत् ।  
विद्यास्थानानि गण्यन्ते सर्वदा वेदवादिभिः ॥  


**किं** च﻿—

कर्मणां ब्राह्मणोक्तानां यथा मन्त्राः प्रकाशकाः ।  
अष्टकापार्वणादीनां दृश्यन्ते ते तथैव हि ॥  


तथाऽवकीर्णियागादि कृच्छ्रचान्द्रायणादि वा ।  
वेदमन्त्रप्रकाश्यं सत्स्वयं कथमवैदिकम् ॥  


सिद्धवह्निशिखत्वादि यच्च मन्त्रैरनूद्यते ।  
चौलोपनयनप्राप्तं तत्स्यात्कथमवैदिकम् ॥  


एवं च वेदमूलत्वं किमेषामनुमीयते ।  
संभवत्येव वेदत्वे नित्यत्वे चापि तत्समे ॥  


वेदं हि कल्पयित्वैभ्यः पुनस्तस्यापि नित्यता ।  
वक्तव्यैव वरं तेन सा तेष्वेवावधारिता ॥  


सिद्धानां नित्यतैवैका सुबोधा वेदताऽपि वा ।  
असंशयितवेदार्थविषयत्वात्प्रकल्प्यते ॥  


तस्माद्वर्षसहस्रेऽपि यस्य न ज्ञायतेऽवधिः ।  
न तत्कृतकतां लब्ध्वा लभते नित्यमूलताम् ॥  


यान्येव धर्मशास्त्राणां मूलवाक्यानि मन्यसे ।  
तान्येवैतानि पठ्यन्त इत्येतत्कल्पितं वरम् ॥  


मन्वादिभिरवश्यं च स्वग्रन्थप्रतिपादने ।  
तान्युपन्यसनीयानि शिष्याणां वेदवादिनाम् ॥  


तेन तान्येव तैरेभ्यः संप्रत्तानीति गम्यते ।  
के हि तेषूपलब्धेषु गृह्णीयुः प्रतिकञ्चुकान् ॥  


यथा च धर्मशास्त्राणां नाद्यत्वे प्रतिकञ्चुकाः ।  
ग्राह्यास्तथा पुराऽप्यासन्न वेदप्रतिकञ्चुकाः ॥  


संप्रदायविनाशाच्चेद्भीतेस्तदसमर्पणम् ।  
मन्वादिष्वनुमीयेत स्वग्रन्थाकरणं तथा ॥  


वेदवाक्यार्पणं येषां खण्डशो नाभिसंमतम् ।  
स्वग्रन्थकरणं तेषां वेदस्थाने कथं भवेत् ॥  


वेदादेव च विज्ञातो वेदार्थः साधयेत्फलम् ।  
नान्यस्मात्पुरुषग्रन्थान्मन्त्राभासात्स्मृतो यथा ॥  


कृता मन्वादिभिर्यद्वन्न मन्त्रप्रतिकञ्चुकाः ।  
न ह्येतेन स्मृतं कर्म सिध्यतीत्यवधारणात् ॥  


तथैव तैर्न कर्तव्या ब्राह्मणप्रतिकञ्चुकाः ।  
नावेदविहितं कर्म फलतीति हि निश्चितम् ॥  


न चैभिर्भिन्नदेशस्थवेदवाक्यसमुच्चयः ।  
कृत इत्यवगन्तव्यमीदृक् ग्रन्थावधारणात् ॥  


ईदृगेवं क्रमश्चायं वेदग्रन्थ इतीदृशी ।  
युज्यते हि मतिः कर्तुं न मूलान्तरकल्पना ॥  


तेन प्रयोगशास्त्रत्वं तदैवाऽऽपतितं बलात् ।  
धर्मं प्रत्यप्रमाणत्वं यदैवैषां न संमतम् ॥  


चोदनालक्षणे धर्मे पूर्वमेवावधारिते ।  
अवेदस्य प्रमाणत्वं ब्राह्मणस्यापि नेष्यते ॥  


तेनैषां धर्मशास्त्राणां न वा धर्मोपयोगिता ।  
वेदता वाऽभ्युपेतव्या गतिर्नास्त्यान्तरालिकी ॥  


वदन्ति धर्ममेतानि चोदनां गमयन्ति च ।  
अशक्यमीदृशं वक्तुं यावदुक्तप्रमाणकैः ॥  


उक्तमर्थं परित्यज्य यदनुक्तं प्रतीयते ।  
अनुक्तेन च सोऽप्यर्थ इति किं नोपपद्यते ॥  


तस्माद्धर्मप्रयोगस्य साक्षादुक्तस्य तत्स्वयम् ।  
प्रमाणं धर्मशास्त्रं स्यान्न वेदव्यवधानवतः (?) ॥  


शाक्यादिनिर्मिते धर्मशास्त्राभासे निराकृते ।  
धर्मप्रयोगशास्त्रत्वं तस्य वेदमिहोच्यते ॥  


येनैवाकृतकत्वं हि वेदस्य प्रतिपाद्यते ।  
न्यायेन तेन शाक्यादिग्रन्थस्यापि भविष्यति ॥  


बोधकत्वात्प्रमाणत्वं स्वतस्तस्यापि लभ्यते ।  
न च संदिह्यते बुद्धिर्न विपर्ययते क्वचित् ॥  


अकर्तृकतया नापि कर्तृदोषेण दुष्यति ।  
वेदवद्बुद्धवाक्यादि कर्तृस्मरणवर्जनात् ॥  


बुद्धवाक्यसमाख्याऽपि प्रवक्तृत्वनिबन्धना ।  
तद्दृष्टृत्वनिमित्ता वा काठकाङ्गिरसादिवत् ॥  


यावदेवोदितं किंचिद्वेदप्रामाण्यसिद्धये ।  
तत्सर्वं बुद्धवाक्यनामतिदेशेन गम्यते ॥  


तेन प्रयोगशास्त्रत्वं यथा वेदस्य संमतम् ।  
तथैव बुद्धशास्त्रादेर्वक्तुं मीमांसकोऽर्हति ॥ इति ॥ ११ ॥  


एवं प्राप्ते वदामोऽत्र तत्रा**सन्नियमादिति** ।  
असन्निबन्धनं ह्येतत्पूर्वोक्तं सर्वमीक्ष्यते ॥  


इहैका परमार्थेन बुद्धिरर्थेषु जायते ।  
अन्या भ्रान्तिरजाताऽपि त्वन्या जाताऽपि दुष्यति ॥  


परेण सह केषांचिद्वाकोवाक्यानि जल्पताम् ।  
युक्तयः प्रातिभासिक्यो जायन्ते परवाक्यतः ॥  


स्वसंवेद्यं च सिद्धान्तमात्मीयमपि जानताम् ।  
छायां तथाऽपि रक्षन्तो जल्पन्ति प्रतिशब्दकैः ॥  


यथा मीमांसकत्रस्ताः शाक्यवैशेषिकादयः ।  
नित्य एवाऽऽगमोऽस्माकमित्याहुः शून्यचेतनम् ॥  


प्रद्वेषाद्वेदपूर्वत्वमनिच्छन्तः कथंचन ।  
तन्मात्रेऽपि च भूयिष्ठामिच्छन्तः सत्यवादिताम् ॥  


भूयसां वेदबाह्यत्वाद्बुद्धादिवचसाममी ।  
अहिंसाद्यप्यतत्पूर्वमित्याहुस्तर्कमानिनः ॥  


ततश्च पौरुषेयत्वादप्रामाण्यमतीन्द्रिये ।  
प्रागुक्तैर्वेदनित्यत्ववागाभासैर्विमोह्यते ॥  


यादृशतादृशमीमांसकैरप्यतीन्द्रियविषयपुरुषवचनप्रामाण्यनिराकरणादपौरुषेयत्वाध्यवसायनिराकृतकारणदोषाशङ्कनिरपवादप्रामाण्यसिद्धिं प्रतिहन्तुमशक्यां मन्यमाना निरुत्तरीभूता बालानुकरणवाक्यसदृशैः स्ववाक्यैर्व्यवलिख्यमानहृदयाः सन्तोऽपि प्रक्षीणकुहेतुवचनजालाः कन्यावरणार्थागतमूर्खवरगोत्रप्रश्नोत्तरवत् ।

यदेव भवतां गोत्रं तदस्माकमपीतिवत् ।  
आहुः स्वागमनित्यत्वं परवाक्यानुकारिणः ॥  


अस्मदीयमिदं वाक्यं भवतामिति चोदिताः ।  
जल्पन्त्यस्माकमेवैतच्छ्रुत्वा मीमांसकैर्हृतम् ॥  


त्यक्तलज्जं ब्रुवाणो हि वाचोयुक्तिमनर्थिकाम् ।  
कुर्वन् परातिसंधानमश्रान्तः कोऽवसीदति ॥  


तत्र शाक्यैः प्रसिद्धाऽपि सर्वक्षणिकवादिता ।  
त्यज्यते वेदसिद्धान्ताज्जल्पद्भिर्नित्यमागमम् ॥  


धर्मस्तेनोपदिष्टोऽयमनित्यं सर्वसंस्कृतम् ।  
क्षणिकाः सर्वसंस्कारा अस्थिराणां कुतः क्रिया ॥  


बुद्धिबोध्यं त्रयादन्यत्संस्कृते क्षणिकं च तत् ।  


तथा शब्देऽपि बुद्धेर्नियमान्नाभिव्यक्तिर्द्वेधाऽपि दोषादित्येवमादिभिः सर्वदा पदार्थसंबन्धानित्यत्वप्रतिपादनात्तद्विपरीतमागमनित्यत्वमभ्युपगम्यमानं लोकोपहासास्पदमात्रमेव भवेत् ।

तथा हि﻿—

यस्तन्तूननुपादाय तुरीमात्रपरिग्रहात् ।  
पटं कर्तुं समीहेत स हन्याद्व्योम मुष्टिभिः ॥  


यावदागमनित्यत्ववेश्मदारूपकल्पिते ।  
हेत्वाभासाग्निनिर्दग्धे तस्मिंस्तद्वेश्म दुष्करम् ॥  


व्यवहारनित्यताशब्दश्च क्रियानित्यत्वपर्यायः तद्यस्य शब्दार्थसंबन्धानामनित्यत्वं तस्य तदाश्रयव्यवहारनित्यत्वं किमाधारं भविष्यतीत्यतिदुःसंपादम् ।

न च शब्दार्थसंबन्धकूटस्थत्वमनिच्छताम् ।  
नित्यता व्यवहारस्य निराधाराऽवकल्पते ॥  


शब्दादिषु विनश्यत्सु व्यवहारः क्व वर्तताम् ।  
स्थितैषां धर्मतेत्येतदर्थशून्यमतो वचः ॥  


एषेत्यपि न निर्देष्टुं शक्या क्षणविनाशिनी ।  
किमुत स्थितया साकं एषेत्यस्यैकवाक्यता ॥  


तेनानित्यशब्दवादिनामागमनित्यत्वानुपपत्तेरतीन्द्रियविषयस्य च वाक्यस्य प्रयोगशास्त्रत्वाभावान्नासन्नियमादित्युच्यते ।

असाधुशब्दभूयिष्ठाः शाक्यजैनागमादयः ।  
असन्निबन्धनत्वाच्च शास्त्रत्वं न प्रतीयते ॥  


मागधदाक्षिणात्यतदपभ्रंशप्रायासाधुशब्दनिबन्धना हि ते । +++(ममापि भिक्षवः कर्म वर्तत एवाऽऽशरीरपातात् ।)+++मम विहि भिक्खवे कम्मवच्च इसी सवे । +++(तथा, उत्क्षिप्ते लोष्टे उत्क्षेपेऽस्ति कारणं पतने नास्ति कारणम् ।)+++तथा उकखित्ते लोडम्मि उव्वे अत्थि कारणम् । पडणे णत्थि कारणम् । +++(अस्त्युद्भवे कारणामिमे संस्कृता धर्माः संभवन्ति सकारणा अकारणा विनश्यन्ति । उत्पत्तिमनुकारणमपेक्षन्ते ।)+++अणुभवे कारणं इमे संकडाधर्म्मा संभवन्ति सकारणा अकारणा विणसन्ति । अणुप्यत्तिकारणमित्येवमादयः ।

ततश्चासत्यशब्देषु कुतस्तेष्वर्थसत्यता ।  
दृष्टापभ्रष्टरूपेषु कथं वा स्यादनादिता ॥  


वेदेषु हि तावदेव पदवाक्यसंघातात्मकत्वादिहेत्वाभासैः कृतकत्वभ्रान्तिर्भवति ।

या तद्बहिरवस्थानाद्वेदरूपं न दृश्यते ।  
ऋक्सामादिस्वरूपे तु दृष्टे भ्रान्तिर्निवर्तते ॥  


आदिमात्रमपि श्रुत्वा वेदानां पौरुषेयता ।  
न शक्याऽध्यवसातुं हि मनागपि सचेतनैः ॥  


दृष्टार्थव्यवहारेषु वाक्यैर्लोकानुसारिभिः ।  
पदैश्च तद्विधैरेव नराः काख्यानि कुर्वते ॥  


प्रपाठकचतुःषष्टिनियतस्वरकैः पदैः ।  
लोकेष्वप्यश्रुतप्रायैऋग्वेदं कः करिष्यति ॥  


अग्निमीळे पुरोहितं यज्ञस्य देवमृत्विजम् ।  
होतारं रत्नधातममित्येतन्नृवचः कथम् ॥  


किमालोच्य क्व वा दृष्टवा वोक्प्रतिच्छन्दमीदृशम् ।  
रचयेत्पुरुषो वाक्यं किं चोद्दिश्य प्रयोजनम् ॥  


अग्नेः पुरोहित्वं च क्व दृष्टं येन कीर्त्यते ।  
ईळेशब्दप्रयोगश्च क्व दृष्टस्तोत्रगोचरः ॥  


देवत्वं चास्य यज्ञस्य विहितं क्वोपलक्षितम् ।  
विधिनैव हि देवत्वं प्रतिकर्मावधार्यते ॥  


न जात्या देवतात्वं हि क्वचिदस्ति व्यवस्थितम् ।  
होतृत्वमपि यत्तस्य देवताह्वानहेतुकम् ॥  


रत्नधायितमत्वं च तन्नरैर्ज्ञायते कथम् ।  
अविज्ञातगुणानां च कल्पते स्तवनं न तु ॥  


स्वतन्त्रो वेद एवैतत्केवलो वक्तुमर्हति ।  
इषे त्वेत्ययमष्यर्थः पुरुषेणोच्यतां कथम् ॥  


शाखाच्छेदोपयोगश्च पुंभिरुत्प्रेक्ष्यतां कुतः ।  
एवमूर्जेत्ययं मन्त्रः केन शाखानुमार्जने ॥  


वक्तुं शक्यो नियोक्तुं वा बुद्धिपूर्वककारिणाम् ।  
वायवः स्थेत्ययं मन्त्रो वत्सापाकरणं प्रति ॥  


एकशो विनियोक्तव्य इति कः कथयिष्यति ।  


वायुशब्देन बहुवचनान्तेन मातुर्वियोज्यमान एकैको वत्सोऽभिधीयत इति नैतद्बुद्धिपूर्वकारिणा चिन्तितुं शक्यम् ।

सामवेदे यदोग्नाईप्रभृतीनां प्रयुज्यते ।  
रूपं तत्रापि पौंस्नत्त्वे नाभिप्रायोऽस्ति कश्चन ॥  


को नाम बुद्धिपूर्वकारी पुरुषोऽर्थाभिधानपराणामृगक्षराणां लोकव्याकरणादिष्वनवगत पूर्वमग्न इत्यस्य पदस्याकारमोकारेण प्लुतेन विकुर्यात् ।

तथा वीतय इत्यस्मिन्नीकारस्यापि विक्रियाम् ।  
तशब्दस्य च तोशब्दं येशब्दस्यापि रूपताम् ॥  


को मूढो बुद्धिपूर्वो वा नियमात्कल्पयिष्यति ।  
तेन वेदस्वतन्त्रत्वं रूपादेवावगम्यते ॥  


किंचिदेव तु तद्वाक्यं सदृशं लौकिकेन यत् ।  
तत्रापि च्छान्दसी मुद्रा दृश्यते सूक्ष्मदर्शिभिः ॥  


एवं च यदाध्येतारोऽध्यापयितारः पार्श्वस्था वा वेदपदवाक्यतदर्थरूपाण्यालोचयन्ति तदा स्वसंवेद्यमेवापौरुषेयत्वमध्यवस्यन्ति ।

तावता तु बाह्यतार्किकाणां प्रतीतिभावना नोत्पद्यत इति तत्तत्प्रतिपादनक्षमवेदोत्थापितन्यायोपनिबन्धनान्मीमांसकैः केवलं यश एव पीतम् ।

शाक्यादिग्रन्थेषु पुनर्यदपि किंचित्साधुशब्दाभिप्रायेणाविनष्टबुद्धया प्रयुक्तं तत्रापि प्रज्ञप्तिविज्ञप्तिपश्यतातिष्ठतादिप्रायप्रयोगात्किंचिदेवाविप्लुतं लभ्यते ।

किमुत यानि प्रसिद्धापभ्रष्टदेशभाषाभ्योऽप्यपभ्रष्टतराणि भिक्खवे इत्येवमादीनि द्वितीयाबहुवचनस्थाने ह्येकारान्तं प्राकृतं पदं दृष्टं न प्रथमाबहुवचने संबोधनेऽपि । संस्कृतशब्दस्थाने च ककारद्वयसंयोगोऽनुस्वारलोपः, ऋवर्णाकारापत्तिमात्रमेव प्राकृतापभ्रंशेषु दृष्टं न डकारापत्तिरपि । सोऽयं संस्कृता धर्मा इत्यस्य सर्वकालं स्वयमेव प्रतिषिद्धोऽपि विनाशः कृत इत्यसाधुशब्दनिबन्धनत्वादित्यन्तेन हेतुना वेदत्वाकृतकशास्त्रान्तरशङ्कानिवृत्तिः । यावांश्चाकृतको विनष्टः शब्दराशिस्तस्य व्याकरणमेवैकमुपलक्षणं तदुपलक्षितरूपाणि च ।

वेदे यथोपलभ्यन्ते नैवं शाक्यादिभाषिते ।  
प्रयोगनियमाभावादतोऽप्यस्य न शास्त्रता ॥  


असन्नियमादिति च व्याकरणोक्तनियमाभावादित्यर्थः ।

क्षणिकत्वनिराकृतनित्यत्वसिद्धानित्यत्वात्यन्ताविद्यमानग्रन्थनियमाभ्युपगमाभिप्रायेण वाऽसन्नियमादित्युक्तम् ।

असतां वा क्षणभङ्गशून्यवादानात्मकत्वादीनामसद्धेतुभिर्वा प्रतिपादननियमात्तदेककर्तृकधर्मवचनानामप्यप्रामाण्यम् ।

कर्तृस्मरणदार्ढ्याच्च नैषामकृतता मता ।  
तेनाकृतकगम्येऽर्थे स्वातन्त्र्यान्न प्रमाणता ॥  


एवं समस्तवेदाङ्गधर्मशास्त्रेष्वपीदृशात् ।  
कर्तृस्मृतिदृढिम्नः स्यान्न स्वातन्त्र्येण शास्त्रता ॥  


अनेन कल्पसूत्राणां प्रत्याख्याता स्वतन्त्रता ।  
कर्तृस्मृत्या दृढं ज्ञाता तेषामप्यसतां क्रिया ॥  


येन न्यायेन वेदानां साधिताऽनादिता पुरा ।  
दृढकर्तृस्मृतेस्तस्य कल्पसूत्रेषु बाधनम् ॥  


यथैव हि कल्पसूत्रग्रन्थानितराङ्गस्मृतिनिबन्धनानि चाध्येत्रध्यापयितारः स्मरन्ति तथाऽऽश्वलायनबौधायनापस्तम्बकात्यायप्रभृतीन् ग्रन्थकारत्वेन ।

ततश्च प्रागवस्थायामसतामेव बन्धनात् ।  
कुतः प्रयोगशास्त्रत्वं वेदवद्वेदतैव वा ॥  


न चैषां समाख्यामात्रबलादेव कर्तृत्वमुच्यते । येनाऽऽख्या प्रवचनादित्युत्तरमुच्यते पुरुषपरम्परयैव हि स्मृतेषु कर्तृषु समाख्याऽभ्युच्चयहेतुत्वेन ज्ञायते तथा च कठादिचरणैरनादिभिः प्रोच्यमानानामनादिवेदशाखानामनादिसमाख्यासंभवो नैवं नित्यावस्थितमाशकादिगोत्रचरणप्रवचननिमित्तसमाख्योपपत्तिः । माशकबौधायनापस्तम्बादिशब्दा ह्यादिमदेकद्रव्योपदेशिन इति न तेभ्यः प्रकृतिभूतेभ्योऽनादिग्रन्थविषयसमाख्याव्युत्पादनसंभवः । अतश्च माशकादिसमाख्याऽप्यविद्यमानग्रन्थनियमनादेव प्रवृत्तेत्यपि हेत्वर्थयोजना । वेदरूपनियमाविद्यमानत्वादिति वाऽत्र हेतुव्याख्या । **कामं तु वेदाङ्गानीत्य**नध्यायनियमाभावादिति वा योज्यम् । यत्तु भाष्यकारेण **स्वराभावादित्यनियमार्थं** व्याख्यानं कृतम् ।

तन्मन्त्रेष्वप्यवेदत्वं कल्पाधीतेषु साधयेत् ।  
तथा गृह्योपदिष्टेषु च्छान्दोग्यब्राह्मणेषु च ॥  


ब्राह्मणानि हि यान्यष्टौ सरहस्यान्यधीयते ।  
छन्दोगास्तेषु सर्वेषु न कश्चिन्नियतस्वरः ॥  


तेन तेष्वप्यवेदत्वं स्वराभावात्प्रसज्यते ।  
तस्मादुक्तस्वसंवेद्यरूपाभावोऽत्रकारणम् ॥  


स्वरोऽपि त्वस्ति रूपाशे नत्वसावेव केवलः ॥ १२ ॥  


अतश्च वाक्यशेषोऽपि तस्मिन्नेवोपयुज्यते ।  
बहवो वाक्यशेषा हि येषां लोकेष्वसंभवः ॥  


अबुद्धिपूर्वतासिद्धिस्तेन वेदस्य तैरपि ।  


बृहस्पतिर्वै देवानामुदगायदिन्द्रो वृत्रमहनत्प्रजापतिर्वपामात्मन उदखिदत् । गावो वा एतत्सत्रमासत तासां दशसु मास्सु शृङ्गाण्यजायन्तेत्यादयः कथमिव बुद्धिपूर्वकारिणाऽर्थवादाः प्रणीयेरन् ।

नित्यत्वे सति येषां हि क्लेशेन विधियोजना ।  
तान् कृत्वाऽध्यापयन् कर्ता सुसमत्वं व्यजेज्जडैः ॥  


न च तादृशवाक्यशेषमुद्राऽपि कल्पसूत्रादिग्रन्थेषु काचिदस्ति यद्बलेनाकृतकत्वमेषामवसीयेत ।

विधिशून्यतया चैषां विहिताऽऽख्यातरूपता ।  
गम्यते न त्वपूर्वार्थप्रतिपादनशक्तता ॥  


वर्तमानापदेशोऽपि त्वर्थवादप्ररोचितः ।  
विधित्वं लभतेऽन्यत्र कल्पसूत्रेषु नास्ति सः ॥  


पञ्चमेन लकारेण विधिर्यश्छन्दसि स्मृतः ।  
मन्त्रब्राह्मणभिन्नत्वात्सोऽप्येतेषु न युज्यते ॥  


यद्यपि षडङ्गमेक इत्यनेन कल्पसूत्राणां वेदत्वं भवेत् ।

तथाऽपि तर्कवत्तेषां छन्दस्त्वं नोपपद्यते ।  
मन्त्रब्राह्मणयोरेव च्छान्दसा विधयः स्थिताः ॥  


**यथैव +++(विधिः﻿—ब्राह्मणम् । विधेयो﻿—मन्त्रः । तर्को﻿—मीमांसेति दर्शनार्थः ।)+++‘विधिर्विधेयस्तर्कश्च वेद**’ इत्येतस्मिन्दर्शने सति समस्तवैदिकतर्कोपसंहारात्मिका मीमांसाऽपि वेदशब्दवाच्या भवति नत्वमन्त्रब्राह्मणरूपत्वाच्छन्दोनिबन्धनानि कार्याणि लभते तथा कल्पसूत्राण्यपीति विधिपर्यायप्रयोगशास्त्रत्वाभावः ।

इतिहासपुराणाभ्यां सा त्वनैकान्तिकी स्मृता ।  
या त्वेषां ब्रह्मयज्ञेऽपि विधानान्नित्यतोदिता ॥  


इतिहासपुराणानि कल्पानिति हि सा श्रुतिः ।  
तस्मात्कृत्रिममप्यत्र विद्यास्थानं ग्रहीप्यते ॥  


वेदार्थोपसंहारस्य कल्पसूत्रानपेक्षैः कर्तुमशक्यत्वादवश्यं च यावद्वेदं यावत्कर्मप्रयोगं च क्रियमाणैरपि विद्यास्थानाशून्यतार्थं कैरपि कल्पसूत्रैर्भवितव्यम् ।

वेदार्थकल्पनात्कल्पो नित्ययैवाऽऽख्ययोच्यते ।  
जपे च नित्यकर्तव्ये नित्यमेव विधीयते ॥  


कर्माभ्यासाभिसंधानं विध्यर्थश्चात्र गम्यते ।  
स चार्थो नित्य एवेति नाऽऽपतेद्ग्रन्थनित्यता ॥  


यः पुनर्वेदसंवादः स तत्पूर्वतयेष्यते ।  
तदर्थानुगमाच्चैषां न स्वतन्त्रप्रमाणता ॥  


वेदशब्दाभिधेयत्वं नैषामध्येतृषु स्थितम् ।  
षडङ्गमेक इत्येतन्न च सिद्धान्तभाषितम् ॥  


संवादत्वानुवादत्वमेकस्यैकान्तनिश्चितम् ।  
ऐकान्तिकविधित्वाच्च ब्राह्मणे तन्न युज्यते ॥  


कल्पादावनुवादत्वमापन्नं परिशेषतः ।  
न च शाखान्तरन्यायस्तुल्याध्येतृकंतावशात् ॥  


सर्वशाखाविधित्वं हि सिद्धमध्येतृभेदतः ।  
प्रतिशाखं तु ये कल्पास्तदर्थप्रतिपादकाः ॥  


समानाध्येतृकत्वात्ते न कदाचिद्विधिक्षमाः ।  
विवृण्वन्तश्च दृश्यन्ते हेतुभिर्ब्राह्मणोत्थितैः ॥  


कल्पकारास्ततोऽप्येषां नैव ब्राह्मणतुल्यता ।  
अन्यार्थैर्ब्राह्मणैश्चान्याञ्ज्ञापयन्त्यर्थनिर्णयान् ॥  


तस्मादपि स्वतन्त्रत्वं कल्पानां नोपपद्यते ।  
अर्थैकत्वेन केषांचिदक्षराणां च साम्यतः ॥  


सादृश्याद्ब्राह्मणभ्रान्तिर्जातैवमपनीयते ।  
आचार्यवचसां यच्च प्रमाणत्वं श्रुतौ श्रुतम् ॥  


श्रुतिसामान्यमात्रत्वात्तस्याप्यन्यार्थतोदिता ।  
व्याचक्षाणस्य वेदार्थान्वेदांश्च वदतः स्वयम् ॥  


शिष्यान्प्रत्याप्तभावात्स्यादाचार्योक्तिप्रमाणता ।  


आचार्यशब्दस्यार्थो मन्वादिभिरेवं व्याख्यातः ।

उपनीय तु यः शिष्यं वेदमध्यापयेद्द्विजः ।  
साङ्गं च सरहस्यं च तमाचार्यं प्रचक्षते ॥ इति ।  


वेदसंप्रदानकाले च शिष्यास्तद्वचःसु कथं नाम श्रद्दधीरन्नित्येवमर्थमाचार्यवचनं प्रमाणमित्युक्तं न कल्पसूत्रकारवचनविषयम् ।

न च पुंवचनं सर्वं सत्यत्वेनागम्यते ।  
वागिह श्रूंयते यस्मात्प्रायादनृतवादिनी ॥  


तथाऽन्यत्राप्युक्तम् । ‘तस्माद्द्वयं वाचा वदति सत्यं चानृतं च पाप्पना ह्येषा विद्धेति' ॥ १३ ॥

वेदादेवानृतत्वं च तद्वाचामवगम्यते ।  
विसंवादो हि भूयिष्ठस्तन्न्यायेन च दृश्यते ॥  


सर्वत्र च प्रयुक्तत्वादित्यनेन निदर्श्यते ।  
संनिधानाच्च शास्त्रस्य विसंवादः स्फुटः स्फुटः ॥  


तत्र यद्वृत्तिकारेणोदाहरणं पार्वणस्थालीपाकविषयगृह्यकारवचनश्रवणाद्दर्शपूर्णमासचरककल्पसूत्रकारवचनाध्यारोपेण दत्तं तदत्यन्ताध्यारोपाभिभवाभिप्रायप्रयुक्तमित्यनादृतम् । गृह्यकारवचनं ह्येतदक्षतहोमे तावदा**सायमाहुतेः प्रातराहुतिर्नांत्येति । आप्रातराहुतेः सायमाहुतिरि**त्यतश्च यथैवेतदग्निहोत्रविषयत्वेन न कल्प्यते तथैवैतदपि **आपौर्णमास्या अमावास्या नात्येति** । आऽ**मावास्यायाः पौर्णमासी**त्येतदपि दर्शपूर्णमासविषयं न कल्पनीयमिति । तस्मादन्यदुदाहार्यम् ॥ १४ ॥

इति कल्पसूत्राधिकरणम् ॥ ६ ॥

## होलाकाधिकरणम्

देशधर्मानुदाहृत्य संप्रत्येतद्विचार्यते ॥  


किं व्यवस्थितमूलास्ते किं वैषां सर्वधर्मता ।  
विध्यर्थप्रतिषेधार्थाः क्रियावर्जनचिह्निताः ॥  


इह सर्व उदाहार्या विचार्याश्च विभागशः ।  
प्राच्या याननुतिष्ठन्ति वर्जयन्ति च साधवः ॥  


तेषामेवोपदिष्टास्ते सर्वेषां वेति चिन्त्यते ।  
एवं ये दाक्षिणात्यानां प्रतीच्यानां च केचन ॥  


उदीच्यानां तथाऽऽचारा विचार्याः सर्व एव ते ।  
आद्यं सूत्रद्वयं यावदिदमप्यत्र चिन्त्यताम् ॥  


गृह्यगौतम सूत्रादिव्यवस्थासर्वगामिते ॥  


पुराणमानवेतिहासव्यतिरिक्तगौतमवसिष्ठशङ्खलिखितहारीतापस्तम्बबौधायनादिप्रणीतधर्मशास्त्राणां गृह्यग्रन्थानां च प्रातिशाख्यलक्षणवत्प्रतिचरणं पाठव्यवस्थोपलभ्यते । तद्यथा गौतमीयगोभिलीये छन्दोगैरेव च परिगृहीते । वासिष्ठं बह्वृचैरेव शङ्खलिखितोक्तं च वाजसनेयिभिः । आपस्तम्बीयबौधायनीये तैत्तिरीयैरेव प्रतिपन्ने इत्येवं तत्र तत्र गृह्यव्यवस्थाभ्युपगमादि दर्शयित्वा विचारयितव्यम् । किं तानि तेषामेव प्रमाणान्युत सर्वाणि सर्वेषामिति ।

किं तावत्प्रतिपत्तव्यं व्यवस्थैवेति पाठतः ।  
न ह्यन्यत्र स्थिताल्लिङ्गाल्लिङ्ग्यन्यत्रानुमीयते ॥  


अनुमीयतेऽनेनेत्यनुमानं लिङ्गमेवोच्यते ।

तच्च व्यवस्थितं दृष्टवा लिङ्गी तत्रैव गम्यताम् ।  
विधिर्वा प्रतिषेधो वा न हि सोऽन्यत्र लिङ्गयते ॥  


तत्र ग्रन्थात्मकादाचारात्मकाद्वा लिङ्गल्लिङ्गिनौ विधिप्रतिषेधावनुमीयमानौ तद्विषयावेवानुमातुं शक्येते नान्यगतौ । कुतः﻿—

अन्यवेश्मस्थिताद्धूमान्न वेश्मान्तरमग्निमत् ।  
प्रमीयते न चादृष्टधूमैरिति हि निश्चितम् ॥  


यथोपनयनं येषामाधानं च विधीयते ।  
तेषामेवाग्निहोत्रादिविधिरप्यवगम्यते ॥  


यथा च जातितद्भेदकुलधर्मा व्यवस्थिताः ।  
तथैव देशधर्मादिव्यवस्थाऽपि भविष्यति ॥  


यदि स्यात्सर्वगामित्वं विधानप्रतिषेधयोः ।  
आचारोऽपि तथैव स्याद्व्यवस्थाहेत्वसंभवात् ॥  


सर्वविषयशास्त्रप्रणीतो ह्याचारः सर्वदेशगतशक्तिमत्पुरुषैरग्निहोत्रवदेवानुष्ठीयेत ।

यस्तु तं विनियोगेन कुरुते तद्व्यवस्थितम् ।  
तेन नूनं श्रुतिः काऽपि तेषामेवं विधायिका ॥  


अन्यथानुपपत्त्या च श्रुतिरत्र प्रतीयते ।  
तन्मात्रानुपपत्त्या च सा तत्रैवावधार्यते ॥  


यस्मादयं देशाचारोऽयं वा गृह्यादिग्रन्थोऽन्यथा नोपपद्यते यदि श्रुतिमूलकत्वं नास्तीत्यनयोपपत्त्या मूलकल्पना तस्माद्व्यवस्थितविषयैव साऽध्यवसातव्या । तथा चोक्तम् । यदि च हेतुरवतिष्ठेत निर्देशादिति ।

यद्यन्नकरणं हेतुः शूर्पहोमे विधीयते ।  
**तन्मात्रगतमेवासौ दृष्टान्तमपि कल्पयेत्** ॥  


यदन्नकरणं शूर्पं तेन तेनैव हूयते ।  
ततश्चातिप्रसङ्गः स्यान्न दर्विपिठरादिषु ॥  


एंव व्यवस्थितान् दृष्टवा देशाचारान् समंततः ।  
तन्मात्रविषया युक्ता तन्मूलश्रुतिकल्पना ॥  


**अनुमानव्यस्थाना**द्देशादिनियमादतः ।  
**तत्संयुक्तं प्रमाणं स्या**द्यद्वाक्यमनुमीयते ॥ १५ ॥  


**अपि वा सर्वधर्मः स्या**दित्यत्रोत्तरमुच्यते ।  
**तन्न्यायत्वाद्विधानस्य** शक्तमात्राधिकारिणः ॥  


इह स्मृतीराचारांश्चोपलभ्य मूलश्रुतिष्वनुमीयमानासु कारणानुविधायिकार्यन्यायेनावश्यमुपलभ्यमानकार्यानुरूपकारणानुमानैर्भवितव्यमिति भावनानाम**विशे**षव्यवच्छिन्नयागदानहोमोपवासादिधात्वर्थविशेषस्वर्गादिफलकारकेतिकर्तव्यताक्धियस्तावदनुमातव्याः । एवं वर्जनीयेष्वपि देहेन्द्रियमनोद्वारव्यवहारेषु प्रतिषेध्यक्रियाकारकं नरकाद्यनिष्टफलप्रतिषेधकशब्दानुमानमवश्यंभावि तावता च योग्यत्वमात्र विषयत्वान्न दिग्देशपरिच्छिन्नकर्तृविशेषाधिकारनियतप्रतिपत्तिलाभः । कुतः﻿—

त्रिधैव ज्ञायते कर्ता विशेषेण प्रतिक्रियम् ।  
योग्यत्वाप्रतिषिद्धत्वविशेषोपपदान्वयैः ॥  


तदिह विहितानुष्ठानयोग्यता तावत्समस्तार्यावर्तनिवासिवर्णाश्रमाणामन्धबधिरजडभूकादिवर्जमविशिष्टा । वर्जनीययोग्यत्वमपि यथोपलभ्यमानं द्वित्रिचतुर्वर्णाश्रममात्रसंबद्धं वा तदम्यधिकदर्शनानुमितसमस्तम्लेच्छादिविषयं वा विज्ञायते ।

न त्वत्रोपपदं किंचिद्यथाचारानुसारि यत् ।  
अनुमीयेत देशस्थदृष्टकर्तृविशेषणम् ॥  


येऽपि च प्रतिषिध्येरन्देशान्तरनिवासिनः ।  
तद्वाच्यपि पदं किंचिदनुमातुं न शक्यते ॥  


योग्यत्वेनाविशेषप्रवृत्तोऽप्यधिकारः केनचित्कर्तृविशेषणपदेन राजा राजसूयेन वैश्यो वैश्यस्तोमेनेत्यादिवद्विशेष्येत न चात्र दृश्यमानाचरितृवाचि किंचिदेकमेनेकं संभावयितुं शक्यम् ॥ कुतः﻿—

सर्वं नामपदं तावद्वयक्त्याकृतिनिबन्धनम् ।  
यद्यदेवानुमीयेत नैकार्थमपि तद्भवेत् ॥  


न तावत्प्राच्यत्वदाक्षिणात्यत्वादिजातिः प्रतीच्योदीच्यादिव्यक्तिव्यावृत्ता सर्वप्राच्यादिव्यक्तिष्वनुगता काचिदुपपद्यते । यद्वचनमुपपदं होलाकाद्यधिकारं विशिंष्यात् । यास्तु मनुष्यत्वब्राह्मणत्वादिजातयस्तेषु विद्यन्ते ताः सर्वदेशवासिव्यक्तिष्वविशिष्टा इति नाऽऽचारानुरूपविशेषणसमर्थत्वेन ज्ञायन्ते ।

व्यक्तिवाचि तु यन्नाम तदेकत्रैव वर्तते ।  
देवदत्तादिवत्तेन न सिध्येत् कर्त्रनेकता ॥  


न ह्यनन्तभेदानां प्राच्यादिपुरुषव्यक्तीनां व्यस्तसमस्तानां संबन्धानुभवासंभवादेकमभिधानमवकल्पते । एतेन गुणक्रियाजातिविशिष्टपुरुषव्यक्तिवचनत्वं प्रत्युक्तम् । न हि काश्चिदपि गुणक्रियाजातिव्यक्तयः प्रतिदेशव्यवस्थितपुरुषव्यक्त्युपलक्षणयोग्याः संभाव्यन्ते । सर्वत्र तत्रापि व्यावृत्त्यविशेषात् ।

व्यक्त्याकृतिविनिर्मुक्तः पदार्थो न च विद्यते ।  
यमाश्रित्य प्रवृत्तं स्यादधिकारिविशेषणम् ॥  


एतदेव प्रतिपादयन् भाष्यकार आह । शक्तमात्रपुरुषाधिकारप्रवृत्तविधानविशेषणं येनोपपदेनानुमीयमानेन क्रियते **न तस्याऽऽकृतिवचनता न्याय्या न व्यक्तिवचनतेति** । न ह्येते होलाद्याचाराः कांचिदाकृतिमनुविधीयन्ते न व्यक्तिं न हि यावत्सु पुरुषेष्वेतेऽवस्थितास्तावतामेकेनापि व्यपदेशेनोपसंग्रहः संभवति । केषांचित्तस्याऽऽकृतिवचनता न्याय्या न व्यक्तिवचनतेति ग्रन्थस्तेषामभिप्रायः यथैव  \[जै॰ सू॰ ६ । १ । ८ ।\] ‘जातिं तु बादरायणोऽविशेषात्’ इति सूत्रकारः स्वर्गकामपदं यौगिकमप्युद्दिश्यमानपुंस्त्वविशेषणासंभवात्फलार्थिमात्रमनुष्यजातिविषयोपपत्तेश्च सामर्थ्याक्षिप्तजातिमात्राधिकारं वक्ष्यति

तथेहापि फलार्थित्वकर्तृशक्त्यावबोधनात् ।  
देशधर्मेषु सर्वेषु नरजातेरधिक्रिया ॥  


कश्चित्पुनराख्यातशब्दार्थमुपवर्णयन्निमं ग्रन्थपाठं दूषयित्वा पूर्वमेव समर्थयमानः सूत्रगतयावच्छ्रुतविधानशब्दजनितभ्रान्तिर्विधिभावनयोश्च भेदमपश्यन्नुभयस्वरूपनिरूपणपर्यनुयोगत्रासाद्भावार्थाधिकरणसिद्धान्तं विनाशयन्नेवमाह भाव इति वाऽनाख्येयः स्वधर्मेणान्यदतः शब्दज्ञानात्कारकवदिति ।

तेन यः कश्चिदाख्यातप्रत्ययार्थतत्त्वं जिज्ञासमानः पृच्छति कः पुनरयं भावो भावना चेति तं प्रत्यनन्यशब्दाख्येयत्वात् केवलप्रत्ययप्रयोगदर्शनाभावाच्च सर्वधात्वर्थसामान्यवचनकरोतिपरलिङाद्युच्चारणमात्रेणैवोत्तरं दास्यते कुर्याच्छब्द इत्यर्थः, सर्वश्चाऽऽख्यायमानोऽर्थ आकृतिरूपेण वाऽऽख्यायेत व्यक्त्याकृतिगोचरातिक्रान्तिश्च किलाऽऽख्यातशब्देनोपायरहितत्वादनाख्येयोऽस्यार्थ इति । तदेव किलानेनापि ग्रन्थेनोक्तं भाष्यकारेण । **न तस्याऽऽकृतिवचनता न्याय्या न व्यक्तिवचनतेति** । विधानशब्दो हि सूत्रे पूर्वं प्रकृतस्तमेव तच्छब्देन निर्दिश्य व्यक्त्याकृतिवचनत्वादपनयति ।

कुर्यादित्युच्यमानो हि करोमीति प्रपद्यते ।  
न विधेर्भावना या वा सामान्यव्यक्तिरूपताम् ॥  


तदिदमसंबद्धमेवानुपपत्तिकं च श्रुतिसामान्यमात्रेणान्यार्थमेव सच्चतुःश्रृङ्गादिमन्त्रवद्भाष्यकाराभिप्रेतार्थत्यागेन स्वप्रज्ञाविलसितं प्रकाशयताऽन्यस्मिन्नेवार्थे योजितम् ।

देशाचारसर्वधर्मोपपत्तिविचारणार्थोऽयं ग्रन्थः स यदि पूर्वकृतया व्याख्ययोपपदनिराकरणविषयत्वेन वर्ण्यते तत एतत्सूत्रव्याख्यानेन संबध्यते यथोक्तन्याय मार्गेण । यदि तु तत्परित्यागेनाऽऽख्यातप्रत्ययार्थानामनाख्येयत्वापत्तिमेव व्यक्त्याकृतिरहितार्थत्वेन वर्णयेत्ततोऽत्यन्तासंबन्धानुपयुज्यमाननिरुपपत्तिकार्थत्वेन हेय एव स्यात् ।

तथा हि﻿—

यस्मादाख्यातशब्दस्य न व्यक्त्याकृतिवाचिता ।  
तस्मात्तद्विहितं कर्म सर्वार्थमिति विस्मयः ॥  


यदि नाम लिङ्गादिप्रत्ययो भावनाया विधेर्वा व्यक्तिमाकृतिं वा वदेत्ततो होलाकादयः प्रतिनियतदेशधर्माणो भवेयुर्यतस्तु व्यक्त्याकृतिविनिर्मुक्तोऽव्यपदेश्योऽर्थस्तस्मात्तद्विहितधात्वर्थविषयः सर्वपुरुषधर्म इत्येवं नीयमानमसंबद्धोदाहरणे ज्येष्ठमेव स्यात् ।

अनाख्येयत्वमुक्त्वा च पर्यायैः स्वविकल्पितैः ।  
अन्वाख्यानं कृतं तच्च पूर्वोक्तेन विरुध्यते ॥  


विध्युपदेशकर्तव्यताभावनाशब्दानां ह्यत्यन्ताभूतमेव बहुभाषित्वप्रख्यापनापरपर्यायत्वमध्यारोप्याऽऽचक्षाणेन स्वयमनाख्येयत्वमतीव स्थापितम् । यद्यपि तावदाख्यातप्रत्ययः कर्तृशक्तितदाधारद्रव्यमात्रं वा वदेत्तथाऽपि ब्राह्मणो यजमान इति वदुपपदाधीनविशेषावस्थानत्वात्तदधीनजात्यादिवृत्तित्वमनुरुध्यमानो न स्वगतव्यक्त्याकृतिवचनत्वविचाराधीनाधिकारित्वनिर्णयः स्यात्किमुत यदा कर्त्रभिधाननिरपेक्षविधिर्भावनादिमात्रवाचित्वमेवावस्थास्यते । यदि चैतावन्मात्रमेव सर्वधर्मत्वकारणं भवेत्ततो राजसूयाश्वमेधवैश्यस्तोमादीनामप्येवमात्मकाख्यातप्रत्ययविधेयत्वाविशेषात्सर्वधर्मत्वप्रसङ्गः । अथ तेषामनिर्देश्यार्थप्रत्ययविहितानामपि राजाद्युपपदवशादसर्वधर्मत्वम् । एवं तत्राप्यसर्वधर्मत्ववादिना तदेवोपन्यसनीयम् । सर्वधर्मत्ववादिना च निराकर्तव्यम् । तच्चाऽऽचारानुरूपव्यक्त्याकृतिवचनत्वासंभवात्सामर्थ्यलभ्भमनुष्याकृतिमात्राधिकारप्रतिपत्तेर्वा निराकृतमेव । तद्यथा चोत्तरसूत्राणि लिङ्गाभावाच्च  \[जै॰ सू॰ १ । ३ । १९ ।\] नित्यस्याऽऽख्या हि देशसंयोगादित्येवमादीन्युपपदोपन्यासप्रत्याख्यानार्थानि संगंस्यन्ते । तस्मात्सर्वाधिकारन्यायत्वाद्विधानस्य व्यवस्थितदेशाचारगृह्यधर्मसूत्रनिबद्धधर्माणामपि सर्वधर्मत्वम् ॥ १६ ॥

यस्तु जातिकुलगोत्रधर्मवद्वयवस्थितविध्यनुमानमिति ।

तत्रैकशब्दवाच्यानां जात्यादीनां व्यवस्थया ।  
दर्शनाद्विनियोगः स्यात्पञ्चावत्तादिधर्मवत् ॥  


यथैव पञ्चावत्तं तु भृगूणां वसिष्ठशुनकात्रिवध्र्यश्वकाण्वसंकृतिराजन्यानां नाराशंसो द्वितीयः प्रयाजस्तनूनपादन्येषामित्यन्वयतो व्यतिरेकतश्चोपलक्षणसंभवाद्वयवस्थितविध्यवसानं तथैव प्रतिजातिगोत्रनियतत्रिशिखैकशिखादिकल्पव्यवस्थितविधिविशेषानुमानोपपत्तिरस्तीति दृष्टान्तदार्ष्टान्तिकवैषम्यम् ॥ १७ ॥

व्यक्त्याकृत्यभिधेयेऽर्थे प्रत्याख्याते विशेषणे ।  
लोहिताक्षादिचिह्नानामधुनाऽन्या निराक्रिया ॥  


जातिव्यक्तिवाच्युपपदा भावेऽपि कर्तृगतसंस्थानवर्णादिगुणवि**शेषोप**लक्षणेन कृष्णकेशाधानवदधिकारनियमः सेत्स्यतीत्याशङ्क्य निराक्रियते﻿—

**लिङ्गाभावाच्च नित्यस्य** नास्ति कर्तुर्विशेषणम् ।  
नियतेन हि लिङ्गेन नित्यः कर्तोपलक्ष्यते ॥  


यच्चिह्नं दाक्षिणात्यानां लोहिताक्षादि कल्प्यते ।  
अन्येषामपि तद्दृष्टं तदनाचरतामपि ॥  


दृष्टमाचरणं चैतत्तच्चिह्नरहितेष्वपि ।  
तस्माद्वयवस्थितैश्चिह्नैनीधिकारो विशेष्यते ॥  


यस्तु लिङ्गविशेषणं नित्यशब्दं मन्यते तस्योपसर्जनीभूतलिङ्गसापेक्षत्वादसमर्थसमासप्रसङ्गः । ननु लिङ्गशब्दस्य नित्यसापेक्षत्वात्स्वार्थाक्षिप्तसंबन्ध्यन्तरत्वेन सामर्थ्यविघाताभावाद्भवितव्यमेवेह समासेन देवदत्तस्य गुरुकुलमिति यथा ।

नैतत्तुल्यमनेनेष्टमपेक्षान्तरंसंगतेः ।  
नित्यं नापेक्षते लिङ्गं देवदत्तं यथा गुरुः ॥  


गुरुशब्दस्य हि शिष्यापेक्ष एवाऽऽत्मलाभ इति देवदत्तशब्दोपात्तशिष्यसंबन्धानतिरेकान्तर्णीतस्वार्थत्वान्नाभ्यधिकापेक्षाकृतसामर्थ्यप्रतिबन्धप्रसङ्गः ।

इह लिङ्गस्य लिङ्गत्वं गम्यते लिङ्ग्यपेक्षया ।  
न च लिङ्गयभिधाय्येतन्नित्यस्येति पदं मतम् ॥  


यद्यपि चैष गम्यगमकसंबन्धे सति लिङ्गशब्दः प्रवर्तते तथाऽपि गुरुशिष्यपितापुत्रादिसंबन्धवन्नास्य तदपेक्षप्रवृत्तिनिमित्तसंबन्धिशब्दत्वप्रसिद्धिः ।

लिङ्गी यौगिकशब्दत्वात्सदा लिङ्गमपेक्षते ।  
लिङ्गशब्दस्तु धात्वर्थं मुक्त्वा नान्यदपेक्षते ॥  


लिङ्गयतेऽनेनेति हि क्रियायोगनिमित्तो यद्यपि लिङ्गशब्द इति न संबन्धिशब्दत्वेनोच्यते तथाऽपि तु क्रियामतकारकान्तरापेक्षां न मुञ्चतीति कामं ‘लिङ्गिनो लिङ्गदर्शनम्’ इत्यादौ भवेदप्यसामर्थ्यपरिहारः । नित्यत्वं पुनर्लब्धस्वार्थलिङ्गापेक्षितं तद्धर्मतया षष्ठयोपनीयत इति तत्संबन्धापेक्षायामपरिहार्योऽसामर्थ्यप्रसङ्गः । तस्मान्नित्यस्येति नियतचिह्नोपलक्ष्यकर्तृविशेषणमेवाधिकारविशेषणं वा नियतस्य कर्तुर्नित्यस्याधिकारस्य वा न प्रतिपादकं किंचिच्चिह्नमस्तीति न तदभिधाय्युपपदविशेषितव्यवस्थितहोलाकादिविधानोपपत्तिः ॥ १८ ॥

इदानीं तु यदाचारमत्यन्तमनुवर्तते ।  
तत्प्राच्यादिसमाख्याख्यमुपन्यस्तं विशेषणम् ॥  


सर्वे हि देशाचाराः प्राच्यदाक्षिणात्यादिसमाख्यातैः पुरुषैः क्रियन्ते समाख्यावर्जितेषु च नोपलभ्यन्ते । तस्मात्समाख्याविशिष्टविध्यनुमानात्तत्संयुक्तप्रमाणपक्ष एव ज्यायानिति । तत्र समाधिः ।

आख्या हि देशसंयोगाद्यस्मात्कर्तृषु वर्त्तते ।  
आचाराणामतः प्राप्तो विधिर्देशविशेषणः ॥  


देशश्च दिग्विशिष्टः स्याद्दिग्रूपं चानवस्थितम् ।  
न च तद्देशसंबन्धादनाचारोऽनुवर्तते ॥  


निर्गतेष्वपि दृष्टत्वात्तद्गतेष्वप्यदर्शनात् ।  


समाख्यायास्तावन्न देशादन्यन्निमित्तमस्ति तद्विशिष्टविधिविहिताश्चाऽऽचाराः केवलमेव तद्देशसंबन्धमनुवर्तेरन् । उभयथाऽपि तु व्यभिचारान्न देशनिमित्तसमाख्याविशिष्टविधानकल्पना घटते ॥ १९ ॥

अपरस्त्वनयैवोपपत्त्या लब्धात्मीयपक्षोपपत्तिः प्रत्यवतिष्ठमान आह﻿—‘**न स्याद्देशान्तेरष्विति चेत्**’ इति ।

यदि देशनिमित्तत्वात्समाख्या दूषिता त्वया ।  
शक्यमन्यनिमित्तत्वं वक्तुमम्या मया पुनः ॥  


सति देशनिमित्तत्वे न म्याद्देशान्तरेष्वियम् ।  
तस्मात्किमपि जात्यादि ध्रुवमस्या निबन्धनम् ॥  


अस्तु वा निर्निमित्तैव विशेक्ष्यति तथाऽपि तु ।  
लब्धाचारनिमित्तानां किं निमित्तान्तरेण नः ॥  


तस्मादनिमित्तया समाख्ययैवाधिकारविशेषसिद्धेर्न व्यभिचारिदेशनिमित्तत्वमस्याः कल्पयितव्यमित्युक्तेऽभिधीयते ॥ २० ॥

संबन्धैर्बहुभिर्देशसमाख्या हि प्रवर्तते ।  
निवासभवजातत्वतदागमनहेतुभिः ॥  


‘सोऽस्य \[पा॰ सू॰ ( ४﻿—३﻿—८९ ) ।\]  निवासः’ तत्र \[पा॰ सू॰ ( ४﻿—३﻿—५३ ) ।\]  भवस्तत्र \[पा॰ सू॰ (४﻿—३–२५ ) ।\]  जातस्तत \[पा॰ सू॰ ( ४﻿—३﻿—७४ ) ।\]  आगत इत्येवमादिनिमित्तपरित्यागेन न कदाचित्प्राच्यादिसमाख्या वर्तते । न चैषा देशसंयोगं व्यभिचरति । न चैनामाचारोऽनुवर्तते तन्निवासिनामपि केषांचिदनाचरणाच्चिरनिर्गतपुत्रपौत्रादीनां च देशान्तरेष्वप्याचरणादिति न समाख्यया नियतविधिसिद्धिः । यत्तु मथुरामभिप्रस्थितो माथुर इति भाष्यकारेणोक्तं  \[पा॰ सू॰ ४﻿—३﻿—५ ।\] ‘तत्तद्गच्छति पथि दूतयोरिति वा दूतविषयं कल्पयितव्यमप्रत्ययितोक्तत्वाद्वोपेक्षितव्यम् । सर्वस्मिन्नपि प्रस्थिते तद्धितस्मरणाभावात् ॥ २१ ॥

इदानीं कर्तृविशेषणविशिष्टविध्यनुमानात्प्रतिहतः कर्माङ्गभूतप्राग्देशादिविध्यनुमानसंभवं मन्यमान आह﻿—**‘कर्मधर्मो वा प्रवणवत्’** इति ।

प्रागुदक्प्रवणो यद्वत्प्राचीनप्रवणोऽपि वा ।  
देशो भवति कर्माङ्गं प्राग्देशादिस्तथा भवेत् ॥ इति ॥ २२ ॥  


**‘तुल्यं तु कर्तृधर्मेण’** तच्चिह्नमनवस्थितम् ।  
दिक्कृष्णमृत्तिकाप्रायप्रभृतिव्यभिचारतः ॥  


प्राग्देशो यो हि केषांचित्सोऽन्येषां दक्षिणापथः ।  
तथोदक्प्रत्यगित्येवं नैकरूप्येण गम्यते ॥  


मृत्तिकाद्यपि यच्चिह्‪नं तत्रान्यत्र च तत्समम् ।  
होलाकादिविधिस्तस्मान्न तेनापि विशेष्यते ॥  


पुरुषापेक्षयाऽऽचारस्तस्मिन्नपि न दृश्यते ।  
अन्यस्मिन्नपि दृष्टश्च तस्माद्देशोऽप्यकारणम् ॥ इति ॥ २३ ॥  


इति होलाकाधिकरणम् ॥ ७ ॥

## व्याकरणाधिकरणम्

एकस्मात्पदात्प्रयोगनानात्वदर्शनादनेकार्थप्रतिभाने सति विकल्पदोषभयादनेकादृष्टशक्तिकल्पनाप्रसङ्गाच्च गौणमुख्यविभागमाश्रित्य व्यवस्थितशास्त्रप्रयोगबलेनाव्यवस्थिते लौकिकप्रयोगबाधाद्‪व्यवहारादिशब्दानामर्थनिर्णयः प्रतिपादितः । एवं पुनरेकस्मिन् गवादावर्थे गोगाव्यादयो बहवः शब्दाः प्रयुज्यन्ते तत्र वृद्धव्यवहारावगतप्रतिशब्दसमवायिवाचकशक्तिभेदोपपत्तेः शास्त्रस्थसर्वशब्दप्रयोगाणां च लौकिकशब्दैरविरोधात्पदपूर्वकत्वाच्च वाक्यात्मकशास्त्रव्यापारसिद्धेर्न पदगतसाध्वसाधुत्वप्रतिपादने व्यापारो भवति, इतरेतराश्रयत्वप्रसङ्गात् । तथा हि﻿—

लोकप्रसिद्धशब्दार्थवशं शास्त्रं प्रवर्तते ।  
अतो न लौकिकेष्वस्मात्साध्वसाधुत्वनिर्णयः ॥  


वाक्यार्थेषु हि श्रुतिस्मृत्याचारविरोधदर्शनाद्बलाबलमानुपूर्व्येणावधृतमिह तु न विपरीतक्रमत्वात् ।

लोकादेवाधिगन्तव्या शब्दानां साध्वसाधुता ।  
वाचकावाचकत्वेन सा च नित्यं व्यवस्थिता ॥  


ध्वनिमात्राण्यसाधूनि वर्णा वा केवलात्मनाम् ।  
संघातोऽर्थानपेक्षो वा मातृकाद्युपदेशवत् ॥  


तेन भेरीशङ्खादिशब्दा गकारककारादयः प्रत्येकं तद्वर्गा वाऽनर्थकत्वादपशब्दा इति लोकव्यवहारादेवार्थं न साधयन्तीत्यसाधवो गम्यन्ते । गाव्यादयः पुनर्गवादिवदेव साधयन्त्यर्थं तेभ्योऽपि वा शीघ्रतरं प्रसिद्धतरत्वादर्थप्रतीतिमुत्पादयन्तीति सत्यप्येकविषयानेकशब्दत्वे हस्तकरपाण्यादिशब्दवदर्थसाधनत्वात्साधुत्वेनावधार्यन्ते ।

ततश्चावाचकत्वेन यद्यसाधुत्वमुच्यते ।  
तस्य लोकविरुद्धत्वान्न ग्राह्यत्वं प्रतीयते ॥  


अदृष्टविषया चेत्स्यादेतेषां साध्वसाधुता ।  
वेदवाक्यैरनिर्दिष्टा न साऽस्त्यन्यप्रमाणिका ॥  


प्रत्यक्षेण तावदुभयत्राप्यविशेषेण वर्णाः शुद्धाः प्रतीयन्ते । न तद्गते तत्समुदायगते वा साधुत्वासाधुत्वे । न वाऽननुभूतसंबन्धादनुमीयेते । तन्निराकरणाच्च तत्पूर्वकपुरुषवचननिराक्रियाऽपि सिद्धा । वेदवचनं पुनर्वस्तुस्वरूपतद्गतगुणदोषान्वाख्यानपरं विधिप्रतिषेधानपेक्षं नैव किंचित्प्रमाणत्वेन संभवति । साधुत्वासाधुत्वयोरननुष्ठानात्मकत्वाद्विधिप्रतिषेधाविषयत्वम् । अभिधाभावनाकरणभूतयोर्विधेयत्वप्रतिषेध्यत्वसंभव इति चेन्न । प्रतिशब्दमनन्तविधिप्रतिषेधवाक्यानुमानकल्पनानुपपत्तेः ।

यो हि प्रतिपदं पाठं साधूनां नाध्यवस्यति ।  
विधिवाक्यानि तावन्ति स कथं प्रतिपत्स्यते ।  


अपशब्दाश्च शब्देभ्यो भूयस्त्वेन व्यवस्थिताः ।  
न कलञ्जादिवत्तेषां प्रतिषेध्यत्वसंभवः ॥  


व्रीह्यादीनि हि कलञ्जादीनि च नियतजातिगुणादिरूपेण परिज्ञायमानपरिमाणत्वाद्विधिप्रतिषेधगोचरीमवन्ति न तु गवादिगाव्यादीनां जातिरूपेण व्यक्तिरूपेण वा विधिप्रतिषेधावुपपद्येते । न तावत्साध्वसाधुत्वे जातिगुणाद्यात्मकसामान्यरूपेण सर्वव्यक्त्यनुगते विज्ञायेते यदालम्बनौ द्वावेव विधिप्रतिषेधावनुमीयेयातां साधुभिर्भाषेत नासाधुभिरिति ।

अविभक्ता हि शब्दत्वजातिः शब्दापशब्दयोः ।  
न त्ववान्तरसामान्ये केचिद्वर्गद्वयस्थिते ॥  


तेन यद्येकैका व्यक्तिर्विधीयेत प्रतिषेध्येत वा ततो यावत्पदं वाक्यान्यनुमिमानस्त्रैलोक्यपूरणादप्यधिकानि स्मृतिमूलभूतानि वेदवाक्यान्यनुमिमीते । न च तावतां कोटिशतभागोऽप्याम्नातुं शक्यते । न चानाम्नातस्य स्मृतिमूलत्वम् । नित्यानुमेयश्रुतिमूलप्रतिषेधात् । न च वाचकत्वावाचकत्वनिबन्धनौ विधिप्रतिषेधौ संभवतः । सर्वेषां वाचकत्वात् ।

वाचकैर्भाषितव्यं हि प्राप्तत्वान्न विधीयते ।  
अवाचकनिषेधश्च नाप्राप्तेरवकल्पते ॥  


न ह्युदकं पिबेदग्निं न पिबेदिति च विधिप्रतिषेधौ संभवतः । अवश्यं च व्याकरणस्मृतिमूलभूतसाधुविधिश्रुतिरसाधुप्रतिषेधश्रुतिरुभयं वा संयोगपृथक्त्वात् कल्पनीयम् । त्रिष्वपि च पक्षेषु साध्वनुशासनमात्रमेव सौकर्यादाश्रितम् । यदि ह्यपशब्दप्रतिषेधमूलं व्याकरणं ततस्तेषां बहुत्वादव्यवस्थितरूपत्वाच्च न स्वरूपमवगन्तुं शक्यत इति +++(पञ्च पञ्चनखा भक्ष्या ब्रह्मक्षत्त्रेण राघव । शल्यकः श्वाविधो गोधा शशः कूर्मश्च पञ्चमः । वा॰ रा॰ कि॰ का॰ सर्ग १७ ॥ श्लो॰ ३७ ।)+++‘पञ्च पञ्चनखा भक्ष्या’ इति स्मृतिन्यायेनानुगतविपरीतभाषणप्रतिषेधोऽर्थापत्तिसिद्धः स्मर्यते । साधुविधिपक्षे तु त एव स्मर्तव्याः । उभयपक्षे तु तदनुगमादेवेतरसिद्धेः प्रतिषेधविषयज्ञानोपपत्तिः । स एष व्याकरणस्य पक्षत्रयेऽप्येकानुगमनिबन्धनत्वात्कथंचित्संक्षेपोऽवकल्पते । ननु प्रतिशब्दं विधिप्रतिषेधावकॢप्तिः । अनन्तवाक्यपाठासंभवादिष्टासंभवदर्शनार्थमेव होलाकाधिकरणेऽभिहितम् । **न तस्याऽऽकृतिवचनता न्याय्या न व्यक्तिवचनतेति** । तस्मादसंभवन्मूलत्वादपस्मृतिः ।

अथ प्राप्तश्च योऽर्थः स्यान्न स शास्त्रस्य गोचरः ।  
सिद्धः शब्दप्रयोगश्च लोकादेवार्थलक्षणः ॥  


अथार्थलक्षणत्वेऽपि शास्त्रेण धर्माय प्रयोगनियमात्प्रयोगोत्पत्तिशास्त्रत्वं स्यादिति । तदनुपपन्नम् । नियमविषयासंभवात् ।

यस्य ह्यनियता प्राप्तिस्तच्छास्त्रेण नियम्यते ।  
नित्यप्राप्तप्रयोगस्तु न शब्दो नियमास्पदम् ॥  


यस्याप्यत्यन्तमप्राप्तिस्ततोऽन्यो न नियम्यते ।  
तव चात्यन्तमप्राप्तिर्गाव्यादेः प्राप्तता मम ॥  


तेन पक्षद्वयेऽपि नियमानुपपत्तिः । कीदृशश्चात्र नियमः कल्प्येत । किं साधुभिरेव भाषितव्यमुत साधुभिर्भाषितव्यमेवेति ।

यदि साधुभिरेवेति नासाधोरप्रसङ्गतः ।  
नियतं भाषितव्यं चेन्मौने दोषः प्रसज्यते ॥  


यदि ह्येकार्थाः साध्वसाधवोः विकल्पेन प्राप्नुयुस्ततः साधुनियमावकाशः स्यात् । त्वन्मते तु पुनः﻿—

अत्यन्तावाचकत्वात्तु नैवासाधुः प्रसज्यते ।  
यन्निवृत्तिफलः साधोर्नियमोऽत्रार्थवान्भवेत् ॥  


अथ प्रमादाशक्तिकृतप्रसङ्गनिवृत्तिर्नियमं प्रयुञ्जीत । तदसत् ।

न हि शास्त्रशतेनापि प्रमादाशक्तिकारितात् ।  
निवर्त्यन्ते प्रयोक्तारः प्रयोगादिति दृश्यते ॥  


दृष्टोऽपशब्दानामर्थाभिधाने प्रयोग इति चेत् । उच्यते﻿—

अन्योऽप्यक्षिनिकोचादेः प्रयोगोऽर्थेषु दृश्यते ।  
तन्निवृत्तिफलः कश्चिन्नियमो न च दृश्यते ॥  


न च नियमानां प्रतिपक्षनिवृत्तिः प्रयोजनम् । पस्सिंख्याप्रयोजनत्वात् । न चायं परिसंख्याविषयो युज्यते । युगपत्प्राप्त्यभावात् ।

न वा दृष्टार्थतैवास्य प्रयोगस्योपपद्यते ।  
न हि दृष्टनिराकाङ्क्षाददृष्टमपि गम्यते ॥  


न हि तादृशेष्वदृष्टकल्पनायामर्थापत्तिः प्रभवति । परार्थत्वाच्च फलश्रुतेरर्थवादत्वम् । न चासति फले शक्यमपूर्वं कल्पयितुम् ।

न चेदं नियमापूर्वमाश्रितं क्वेति गम्यते ।  
शब्दार्थश्रोतृततद्‪बुद्धिवक्त्रुच्चारणगोचरे ॥  


शब्दस्य तावदत्यन्तपरार्थदृष्टार्थत्वान्ना पूर्वेण कश्चिदुपकारः । सत्यपि चाभिधानकर्मत्वेनार्थस्य प्राधान्ये दृष्टार्थेषु लोकव्यवहारेषु विनाऽप्यपूर्वेणाङ्गभावादपूर्वोपकारानुपयोगः । श्रोतुः पुनर्नियमविधिसंस्पर्शानन्तर्गतत्वादेवासंस्कार्यत्वम् । बुद्धयोश्च क्षणिकत्वान्न कालान्तरावस्थाय्यपूर्वाधारत्वोपपत्तिः ।

वक्ता तु भाषणे सर्वो गुणभूतो विधीयते ।  
न तस्य नियमापूर्वसंस्कार्यत्वनिरूपणम् ॥  


न प्रधानपदं चात्र विद्यते स्वर्गकामवत् ।  
न च षष्ठयुक्तसंबन्धात्स्वामित्वेन प्रधानतः ॥  


यत्तु दिङ्नियमापूर्वं भोजनादिषु कल्पितम् ।  
पुरुषार्थक्रियाद्वारं तदर्थं तत्प्रतीयते ॥  


न चेहोच्चारणमुच्चारयित्रर्थं येन भोजनादिसमत्वं प्रतिपद्येत । स्वरूपेण पुनर्भङिगत्वाद्बुद्धिवदेवासंस्कारार्हम् ।

एवं चावेदमूलत्वान्न धर्मनियमार्थता ।  
युक्ता शब्दस्मृतेर्वक्तुं न चास्याः शास्त्रता स्वयम् ॥  


तदुक्तं ‘प्रयोगशास्त्रमिति चेन्नासन्नियमात् ’ इति ।

नहि व्याकरणादीनां वेदत्वेन स्वतन्त्रता ।  
पुरुषाधीनवृत्तेश्च सापेक्षस्याप्रमाणता ॥  


सर्वत्र हि पौरुषेयाद्वचनादेवमयं पुरुषो वेदेति प्रत्ययस्तेन कर्त्रभिप्रायप्रकाशनमात्रोपयुक्तत्वाद्वयाकरणान्नैव शब्दगतसाध्वसाधुविभागः प्रतीयते ।

न च स्मृत्यन्तरं किं चिद्दृष्टं तत्कार्यगोचरम् ।  
दृढं श्रुत्यनुमानं स्याद्येनोपनयनादिवत् ॥  


प्रायेण मनुगौतमवसिष्ठादिप्रणीताः समानेष्वर्थेषु धर्मसंहिता वर्तन्ते । तेनाविगानात्ताभ्य एव श्रुतयः स्वनुमानाः । न च व्याकरणस्य ताभिः समानार्थत्वम् ।

परस्परेण चाऽऽचार्या विगीतवचनाः स्थिताः ।  
सूत्रवार्तिकभाष्येषु किं तत्राध्यवसीयताम् ।  


न तावत्सूत्रकारेण किंचिदुक्तं प्रयोजनम् ।  
कथं चैतावति ग्रन्थे स्यात्प्रयोजनविस्मृतिः ॥  


येष्वपि तद्ग्रन्थेषु विस्पष्टान्यादित एवाऽऽरभ्य प्रयोजनानि ज्ञायन्ते न चैषां श्रवणग्रहणधारणेषु महान्खेदस्तेष्वपि जिज्ञासूत्साहार्थं पूर्वं प्रयोजनान्येव निबध्यन्ते, ‘धर्मं व्याख्यास्यामो,’  \[आपस्तम्बपरिभापासूत्रम् । १ । १\] ‘यज्ञं व्याख्यास्यामः’ इत्येवमादिभिः । इह पुनरत्यन्तकष्टं व्याकरणं प्रणयता सूत्रकारेण धर्मार्थकाममोक्षाणां न कस्यचित्प्रयोजनत्वमाश्रितम् । न च सर्वप्रधाने वस्तुन्यनादरो युक्तः । सुज्ञातत्वं पुनरीदृशं येनाद्यापि विवदन्ते ।

धर्मश्च फलसंबद्धं कर्म यागादि वर्ण्यते ।  
न च व्याकरणे किंचित्तादृक्कर्मोपदिश्यते ॥  


धर्मत्वं यच्च विज्ञानशास्त्रपूर्वप्रयोगयोः ।  
यथेष्टं वर्णितं तच्च न शास्त्रसदृशं मतम् ॥  


शास्त्रार्थो हि निरूपितरूपो भवति । इह च ज्ञानधर्मत्वमुपन्यस्याधर्मप्रसङ्गभीतेन शास्त्रपूर्वप्रयोगेऽभ्युदय इति वार्तिककारेणोक्तम् । भाष्यकार आह﻿—**अथ वा पुनरस्तु ज्ञाने धर्म इति** । न चैवमनियमेन धर्मत्वावधारणं युक्तम् ।

संबद्धयोश्च धर्मत्वं यदैकस्यावधार्यते ।  
तदेतरत्तदर्थंत्वान्न धर्मत्वेन गम्यते ॥  


तदिह यदि तावज्ज्ञानमेव धर्मत्वेनावधारितं ततो लोकप्रसिद्धस्यैव प्रयोगस्य ज्ञानात्तु निष्पादितत्वेन सत्यामप्युपकारनिर्वृत्तौ वाजिनादिवत्प्रयोजकत्वाभावः । शास्त्रपूर्वकप्रयोगपक्षे तु ज्ञानस्य तदङ्गत्वेन निराकाङ्क्षभूतत्वात् । असत्यां प्रयोजनान्तराकाङ्क्षायां यद्यपि काचित्फले श्रुतिर्भवेत्साऽपि ‘द्रव्यसंस्कारकर्मसु’ \[जै॰ सू॰ ( ४﻿—३﻿—१ ) ।\]  इत्यनेन न्यायेनार्थवादतया ज्ञायते । न हि समानाध्वनोः परस्मिन्फलवति ज्ञाते पूर्वस्यापि फलवत्ता ज्ञायत इति वर्णितमेतत् । **“योऽश्वमेधेन यजते य उ चैनमेवं वेद” इति** । किं च﻿—

आदिमत्त्वाच्च धर्मत्वं नैव ज्ञातप्रयोगयोः ।  
न हि व्याकरणापेक्षा वर्तते वैदिकी श्रुतिः ॥  


यन्नाम ज्ञानं नित्येन वेदेनैव क्रियते तत्र तत्पूर्वकप्रयोगविधानं फलायोपपद्यते । व्याकरणज्ञानं तु पौरुषेयं ग्रन्थाधीनत्वान्मन्त्रार्थवादगतानित्यसंयोगपरिहारन्यायेनानादिवेदविषयत्वेन नावधार्यते ।

न च व्याकरणं नित्यं कथंचिदवगम्यते ।  
कर्तृस्मृतिद्रढिम्ना हि नित्यपक्षनिराक्रिया ॥  


अथापि व्यवहारनित्यतान्यायेन पौरुषेयव्याकरणपरम्पराऽनादिः कल्प्येत तथाऽपि **उक्तं तु शब्दपूर्वत्वम्** \[जै॰ सू॰ ( १﻿—१﻿—८ )\]  इत्यस्य न्यायस्य स्थितत्वात् । अनेकपुरुषकृतमपि सद्वयाकरणं वेदालम्बनत्वं न प्रतिपद्यते ।

न च व्याकरणत्वाख्या जातिः काचिद्वयवस्थिता ।  
अनित्ये वाक्यसंघाते सा जातिः क्वावतिष्ठताम् ॥  


अथ ‘लक्ष्यलक्षणे व्याकरणम्’ \[म॰ भा॰ पस्पशाह्निके ।\]  इति सत्यपि लक्षणांशकृत्रिमत्वे लक्ष्यांशेन नित्येन नित्यो विधिरुपपत्स्यत इति । तदनुपपन्नम् । कुतः﻿—

अत्यन्तभिन्नरूपत्वाल्लक्ष्याणां लक्षणादिना ।  
नैकमालम्बनं किंचिद्विधेरस्तीत्युदाहृतम् ॥  


ननु वेद एव व्याकरणनित्यत्वं दृश्यते । यथाऽऽह﻿—**तस्मादेषा व्याकृता वागुद्यत इति** \[तै॰ सं॰ ( ६﻿—४﻿—७ ) ।\]  । नैतदस्ति ।

व्याकृता संप्रदायेन वाणी नित्यैव वैदिकी ।  
अनूदितोच्यमानेयं कर्मस्वाध्यायकालयोः ॥  


अव्याकृताया हि लौकिक्या वाचः शिष्याचार्यसंबन्धेन स्वरवर्णमात्राक्रमैरविप्लुतरूपैर्निरूपिताकारैरेव वैदिकी व्याकृतेत्युच्यते । तस्याश्च मन्त्रब्राह्मणात्मिकायाः कर्मसु ज्ञाने प्रयोगे च धर्मोऽस्त्येव । यदपि **चैकः शब्दः सभ्यग् \[म॰ भा॰ ( ६६﻿—१﻿—८४ ) ।\]  ज्ञातः सुप्रयुक्तः शास्त्रान्वितः स्वर्गे लोके कामधुग्भवतीति** तदपि स्वाध्यायप्रशंसाशेषभूतमेव । **‘अहरहः स्वाध्यायमधीयीत”** इत्यत्र **‘अप्येकामृचं यजुः साम वा’** इत्येतदवश्यकर्तव्यतानियमार्थमुक्तम् ।

योऽपि मन्त्रं समस्तं हि नाधीयीताप्यशक्तितः ।  
तस्य शास्त्रान्वितः शब्द एकोऽपि स्वर्गकामधुक् ॥  


**शास्त्रान्वित** इति च यथास्वाध्यायमनुगत इत्यर्थः । **सम्यक्प्रयुक्त** इति चोपनयनोपसदनगुरुशुश्रूषादर्भपवित्रपाणित्वादीतिकर्तव्यतोपपन्नत्वाश्रयणेनोक्तम् । यदपि च **“तस्माद् ब्राह्मणेन न म्लेच्छितवै नापभाषितवै म्लेच्छो ह वा एष यदपशब्दः”** इति, तत्संप्रदायागतवैदिकशब्दविनाशप्रतिषेधार्थमेव । वैदिकाच्चापेतत्वाल्लौकिकस्यापशब्दत्वं संभवति । सुज्ञानं च । न च लौकिकादप्यपेतोऽपशब्दो नाम कश्चिदस्ति । गाव्यादीनामपि शब्दानां श्रोत्रग्राह्यत्वेन शब्दशब्दवाच्यत्वशब्दबुद्धिग्राह्यत्वशब्दत्वानुगमदर्शनात् । अथाप्यवश्यं लौकिकादप्यपेतोऽपशब्द आश्रयणीयः । तथाऽपि **“न म्लेच्छभाषां शिक्षेत”** इत्येवमादिस्मृत्यनुसरणेन हिमवद्विन्ध्यान्तरालकृष्णमृगसंचरणाद्युपलक्षितधर्माधिकृतार्यावर्तनिवासिव्यतिरिक्तबर्बरादिभाषागतस्य म्लेच्छितत्वसमानाधिकरणापशब्दत्वज्ञानात्तेन भाषणं प्रतिषिध्यते । युक्तं च तस्याशेषतदीयाचरणवत्परिहरणीयत्वं नत्वार्यावर्तनिवासिप्रयुक्तेषु गाव्यादिषु म्लेच्छतिधात्वर्थानुगमः कश्चित् । येन तदनाचारितत्वेनापवृत्तवदपशब्दत्वं निरूप्यते । यदपि च “आहिताग्निरपशब्दं प्रयुज्य प्रायश्चित्तीयां सारस्वतीमिष्टिं निर्वपेत् ” इति । तदप्यनृतवादबैदिकशब्दविनाशम्लेच्छभाषाप्रयोगाश्रयमेव वेदितव्यं न तु व्याकरणानुगतव्यतिरिक्तशब्दप्रयोगविषयम् । तथाहि﻿—

कथं नामेदृशात्कार्यात्सर्व एवाऽऽहिताग्नयः ।  
प्रवर्त्तेरन्कथं चान्यैर्न निन्द्येरन्नशिष्टवत् ॥  


प्रायेण हि शिष्टानां धर्माचारप्रणिहितचेतसां कश्चिदेव प्रमादादल्पोऽनाचारो भवति । गाव्यादिशब्दप्रयोगेषु पुनर्न केषांचिदप्यनाचारबुद्धिः । न च कलञ्जादिभक्षणवद्विचिकित्सा गर्हा वा दृश्यते । न चाऽऽहिताग्निसहस्रेऽप्येकस्त्वदभिमतसाधुशब्दैरेव व्यवहरमाणो दृश्यते ।

कल्पसूत्रस्मृतिग्रन्थमीमांसागृह्यकारिणः ।  
शिष्टा दृष्टाः प्रयुञ्जाना अपशब्दाननेकशः ॥  


‘ समानमितरच्छयेनेन ’ इत्यादितकारान्तप्रथमान्तनपुंसकप्रयोगेषु मशकेन तत्र तत्र प्रयुक्तं, **“समानमितरं ज्योतिष्टोमेन” “समानमितरं गवा एेकाहिकेन” इति** । सूत्रकारेणाप्यभिहितम्+++(छान्दोग्यसूत्रकारेणेत्यर्थः ।)+++ “अहीने बहिष्पवमानैः सदसि स्तुवीरन्” इति कर्त्रभिप्रायक्रियाफलवर्जितेऽप्यृत्विक्कर्तृके स्तवने “यजन्ति याजका” इतिवत्परस्मैपदे प्रयोक्तव्ये व्याकरणमनपेक्ष्याऽऽत्मनेपदं प्रयुक्तम् । तथाऽऽश्वलायनेन “प्रत्यसित्वा प्रायश्चित्तुं जुहयुः” इति समासेऽपि ल्यम्न प्रयुक्तः । “आज्येनाक्षिणी आज्य” इत्यसमासेऽपि प्रयुक्तः । तथा शिक्षायां नारदेन “प्रत्यूषे ब्रह्म चिन्तयेत्” इति गाव्यादिशब्दतुल्य एव प्रयुक्तः । तथा मनुनाऽपि “ज्ञातारः सन्ति मेत्युक्त्वा” इत्यत्र सन्ति म इत्युक्त्वेति वक्तव्ये व्याकरणमनपेक्ष्यैव संहिता कृता । तथा मीमांसायामपि **गव्यस्य च तदादिषु’** \[अ॰ ८ पा॰ २ सू॰ १८ ।\]  इति गोर्विकारावयवविषयसाधुप्रयोगयोग्यः शब्दोऽन्यत्रैव गवामयने प्रयुक्तः । तथा **‘द्यावोस्तथेति चेत्’ \[जै॰ सू॰ ( ९﻿—६—५ )\]  इति** द्यावापृथिव्योरिति वक्तव्ये लक्षणहीनमेव बहु प्रयुक्तम् । तथा गृह्यकारेण मूर्धन्यभिघ्राणमिति वक्तव्ये मूर्धन्यभिजिघ्राणमित्यविषये जिघ्रादेशः प्रयुक्तः । कात्स्न्र्येऽपि व्याकरणस्य निरुक्ते हीनलक्षणाः प्रयोगा बहवो यद्वद्ब्राह्यणो ब्रवणादिति । संवत्सरं शाशयाना इत्येतन्मन्त्रगतमण्डूकविषयब्राह्मणशब्दनिर्वचने क्रियमाणे वचनशीलत्वनिमित्ततां दर्शयता ब्रुवो वचिरिति वच्यादेशमकृत्वैव ब्रवणादिति प्रयुक्तम् ।

अन्तो नास्त्यपशब्दानामितिहासपुराणयोः ।  
तथोभाभ्यादिरूपाणां हस्तिशिक्षादिकारिणाम् ॥  


युगपदुभाभ्यां दन्ताभ्यां यः प्रहारः स उभाभ्य इति सर्वैः पालकार्यराजपुत्रादिभिर्व्याकरणानपेक्षमेव प्रयुक्तम् ।

वेदेष्वपि प्रयोगास्ते भूयांसोऽध्येतृसंमताः ।  
सामान्यं छान्दसं वाऽपि येषां नास्त्येव लक्षणम् ॥  


न हि ते सुप्तिङुपग्रहादिव्यत्ययेन नापि कतिपयाधिकारदृष्टेन ‘बहुलं छन्दसि’ इत्यनेन सिध्यन्ति । तद्यथा **मध्यं आपस्य तिष्ठति । नीचीनवारं वरुणः कबन्धमिति** \[ऋ॰ सं॰ ( ४﻿—४﻿—३० ) ।\]  । न ह्यपामित्यस्य नित्यस्त्रीलिङ्गबहुवचनविषयव्यञ्जनान्तप्रातिपदिकपरपष्ठयाऽन्वाख्यानादापस्येत्येतद्रूपं लक्षणानुगतं दृश्यते । नापि द्वारशब्दस्य स्थाने लाटभाषातोऽन्यत्र वारशब्दः संभवति । तेनानारम्य एवायं विषयव्याप्त्यसंभवात् ।

शब्दानुगमरूपोऽर्थो यत्र व्याकरणं कृतम् ।  
येऽपि व्याकरणस्यैव परे पारे प्रतिष्ठिताः ॥  


सुतरां तेऽपि गाव्यादितुल्यानेव प्रयुञ्जते ।  
सूत्रवार्तिकभाष्येषु दृश्यते चापशब्दनम् ॥  


अश्वारूढाः कथं चाश्वान्विस्मरेयुः सचेतनाः ।  


सूत्रे तावत् ‘जनिकर्तुः प्रकृतिः’ \[पा॰ सू॰ ( १﻿—४﻿—३० ) ।\]  इत्यत्र हि द्वावपशब्दौ जनिशब्देन हि इक्श्तिपौ **धातुनिर्देश** इत्यनेन लक्षणेनान्वितो धातुरेव निर्दिश्यते । न च तस्य कर्तुः प्रकृतेरपादानसंज्ञेष्यते । जायमानस्य पुनरर्थस्य जनिशब्दो वाचकतया नैव लक्षणेनानुगतः । तेनायं दरिद्र इवाश्वशब्दो जनिमात्रवाचित्वात्तदर्थं प्रत्यसाधुरेव विज्ञायते । तथा । **‘तृजकाभ्यां कर्तरि’ \[पा॰ सू॰ ( २﻿—२﻿—१० ) ।\]  इति** प्रतिषिद्धषष्ठीसमासप्रयोगाद्व्याकरणफलपरित्यागः । एवं **तत्प्रयोजक इति** \[पा॰ सू॰ (१﻿—७﻿—५५ ) ।\]  प्रतिषिद्ध एव समासः । तथा वार्तिकेऽपि दम्भेर्हल्ग्रहणस्य जातिवाचकत्वात्सिद्धमिति । तथा ‘आन्यभाव्यं तु कालशब्दव्यवायात्’ इति । अत्र क्लेशेन समासं कल्पयित्वा ततः समाससंज्ञया गुणवचनसंज्ञायां बाधितायां ‘गुणवचनब्राह्यणादिभ्यः’ \[पा॰ सू॰ ( ५﻿—१﻿—१﻿—२४ )\]  इति लक्षणेनासंसृष्ट एव ष्यञ्प्रयुक्तः । भाष्येऽप्यविरविकन्यायेनेति द्वंद्वगर्भे तत्पुरुषे पूर्वसमासपूर्वपदस्थायाः सुपः **‘सुपो धातुप्रातिपदिकयोः’ \[पा॰ सू॰ ( २﻿—४﻿—११ ) ।\]  इति** प्रत्यक्षोपदिष्टोऽपि लुङ्न कृतः । तथाऽन्यथा कृत्वा चोदितमन्यथा कृत्वा परिहार इति । ‘अन्यथैवं कथम्’ \[पा॰ सू॰ ( ६﻿—४﻿—२७ ) ।\]  इत्यन्वाख्यातसाधुत्वोऽपि णमुल् न प्रयुक्तः । न चैषां निपातनैः साधुत्वसिद्धिः । कुतः﻿—

येषामनुगमो नास्ति ते सिध्येयुर्निपातनैः ।  
अन्यथानुगतानां तु प्रयोगं बाधते स्मृतिः ॥  


स्मृत्याचारविरोधे हि स्मृतिरेव बलीयसी ।  
प्रत्यक्षप्रतिषेधाच्च जनिकर्त्राद्यसाधुता ॥  


प्रत्यक्षस्मृतिविरोधे तु लक्षणरहितस्यापि प्रयोगादेव शिष्टाचारभूतादवयवानुगमस्मृतिमनुमाय निपातनात्साधुत्वसिद्धिः । न च लक्षणशब्दानां स्वात्मनि क्रियाविरोधादात्मार्थत्वाभावाद्वा लक्षणानुगतिरनादरणीया ।

प्रदेशान्तरसिद्धेन लक्षणेनानुगम्यते ।  
देशान्तरस्थितः शब्दो लक्ष्यभूतोऽन्यशब्दवत् ॥  


तथा च ‘कुत्वं कस्मान्न भवति वृद्धिः’ \[म॰ भा॰ (१﻿—१﻿—१ आ॰ ३) ।\]  इति । कोऽयं शब्द इत्यादिषु लक्षणानुगमादरः सर्वत्राऽऽश्रितः। यदि च लक्षणशब्देषु लक्षणं न प्रवर्तेत, ततः सर्वं व्याकरणमपशब्दैरेव निबद्धं स्यात् । अर्धवैशसदर्शनात्तु प्रमाणत्वहानिः । अथोच्येत यज्ञप्रयोगविषय एव साधुभाषणनियमो न सूत्रकारव्याख्यानादिक्रियास्विति । तदसत् । **स्वर्गे लोके कामधुगिति** फलवत्त्वोपन्यासात् । सारस्वतीविधावाहिताग्निग्रहणार्थवत्त्वात् । इतरथा ह्याहिताग्निरेव यज्ञेष्वधिक्रियत इति तद्गोचरेऽपशब्दप्रयोगे निष्प्रयोजनमेवाऽऽहिताग्निग्रहणं भवेत् । योऽपि च ज्योतिष्टोमप्रकरणे वाजसनेयिनां “**तस्माद्ब्राह्मणो न म्लेच्छेत्**” इति प्रतिषेधः कर्माङ्गत्वेन ज्ञायते सोऽपि गुरुसंप्रदायक्रमागतमन्त्रप्रयोगविनाशविषय एव म्लेच्छभाषाप्रतिषेधार्थो वेति पूर्ववदेव नेतव्यः । यदपि च ‘केषां शब्दानाम्’ \[म॰ भा॰ पस्प॰ ।\]  इति प्रश्नानन्तरं ‘लौकिकानां वैदिकानां च’ इति विवेककथनं तदपि बहूनां ताव त्प्रत्यक्षप्रत्यभिज्ञानाल्लोकवेदयोरभेदे सति स्तोकप्रविभागापेक्षं नैवेदमत्यन्तभेदाश्रयसदृशमभिधीयमानं शोभते न च लौकिकमध्ये गौरश्वः पुरुषो हस्तीत्येवमादयः सर्वे वेदसाधारणा वेदादेव वोद्धृत्य लोकेन प्रयुक्ता उदाहर्तुं न्याय्याः । य एव हि भाषायामित्येव स्मर्यन्ते, न च क्वचिदपि वेदे दृष्टपूर्वा इत्येवं संभावयितुं शक्यन्ते त एवोदाहर्तव्याः । वैदिकोदाहरणेष्वपि च लोकप्रसिद्धा एव शमादय उदाहृताः । न च वाक्योदाहरणेन लौकिकेभ्यो भिद्यन्ते । वाक्यानां व्याकरणेनानन्वाख्यानात् । अतश्छान्दसान्येव कानि चित् “**गृभ्णामि**” “**दत्वायाथ**” इत्येवमादीन्युदाहर्तुं योग्यानि न “**शंनो देवीः**” इत्येवमादीनि । छान्दसोदाहरणं च कुतः ‘सिद्धे’ ‘लोकत’+++(सिद्धे शब्दार्थसंबन्धे, लोकतोऽर्थप्रयुक्ते शब्दप्रयोगे शास्त्रेण धर्मनियमो यथा लौकिकवैदिकेषु इति महावार्तिके ।)+++ इत्यनेन प्रत्यासन्नेनैव व्याहन्येत । यदि च लौकिकानामन्वाख्यानं क्रियेत्, ततः सुतरां गाव्यादय एवान्वाख्येयास्तेषां व्यवस्थितं लौकिकत्वं वेदेष्वप्रगोगात् । पुनरध्येतृभिर्वेदादेवोद्धृत्योद्धृत्य प्रयुक्ता इति शक्यं वक्तुम् । तथा च मनुनाऽप्युक्तम् । वेदशब्देम्य एवाऽऽदौ पृथक् संस्था विनिर्मम इति । दृश्यन्ते चाद्यत्वेऽपि श्रोत्रिया लौकिकेऽप्यर्थे विवक्षिते तद्भाषासमानार्थान्सकलमन्त्रानप्युदाहरन्तः किमङ्ग पुनः पादान्पदानि वा । न चाऽऽश्रितप्रतिपदपाठानां वैदिकानां लक्षणेन कार्यम् । न चैषां गुरुमुखात्साधीयो लक्षणमस्ति ‘दृष्टानुविधित्वाच्छन्दस’ इति स्वयमेव लक्षणस्याऽऽम्नानाधीनत्वेन मन्दप्रयोजनत्वमुक्तम् ।

यथैव लोकसिद्धत्वात्कृष्यादेर्लक्षणं वृथा ।  
तथैव वेदसिद्धानां शब्दानां लक्षणं वृथा ॥  


रक्षाद्यपि यदत्रोक्तमन्वाख्यानप्रयोजनम् ।  
न तदप्यन्यतः सिद्धेरल्पसिद्धेस्ततोऽपि वा ॥  


शिष्याचार्यसंबन्धो हि महान्वेदरक्षाहेतुर्व्याकरणानधीनस्यापि वेदक्रमस्याध्ययनेनैव रक्ष्यमाणत्वात् । तद्विनाशेऽपि च विशिष्टतरदोषप्रसङ्गात् । उक्तं च﻿—

निराकाङ्क्षी भवेल्लक्ष्यं येन तन्नाम लक्षणम् ।  
शतांशमात्रसिद्धौ तु तेन मन्दं प्रयोजनम् ॥  


समाम्नायप्रसिद्धेऽपि सामवेदेऽस्ति लक्षणम् ।  
तद्युक्तं कृत्स्नसिद्धित्वात्कर्तव्यार्थेन चार्थवत् ॥  


औच्छिक्ये हि सर्वाणि सामपर्वाणि यथाक्रमं लक्षणेनानुगतानि ततश्च समस्तसामरूपसिद्धेर्निराकाङ्क्षत्त्वं भवति । ब्राह्मणविधिवशेन च, ऋगन्तरसंचारणायां प्रस्तावादिपञ्चधाविभागेन लक्षणोपयोगः । पदानुगममात्रनिवृत्तव्यापारेण तु व्याकरणेन विशिष्टपदरचनात्मकवाक्यसंघातरूपाणामसंभवत्कर्तव्यपदवाक्यानां मन्दमिव रक्षितव्यं दृश्यते ।

लक्षयेद्यः समाम्नायात्पदवाक्यक्रमान् बहून् ।  
स लक्षयेत्तरामल्पं प्रकृतिप्रत्ययक्रमम् ॥  


किं च﻿—

यदि व्याकरणाद्रक्षां मन्वीरन्वेदवादिनः ।  
वैयाकरणगेहेषु छिन्द्युस्ते वेदसंशयान् ॥  


कक्षावलम्बिनं नित्यं को नाम करकं वहन् ।  
तमनादृत्य शौचार्थमन्यतः कर्तुमर्हति ॥  


लोके यस्य यदर्थत्वमाप्ता वा यत्र ये मताः ।  
तेन तेभ्यश्च तद्वस्तु यथावदवगम्यते ॥  


आयुर्वेदं चिकित्सासु प्रायेण विनियुज्यते ।  
व्याधितत्त्वौषधज्ञानं वैद्येभ्यश्चोपलभ्यते ॥  


न तु वेदाध्यायिनां कदाचिदप्यभियुक्ततरसहाध्यायिव्यतिरेकेण वेदवर्णपदवाक्याज्ञानसंदेहविपर्ययव्यावृत्तौ व्याकरणं वैयाकरणा वोपयुज्यन्ते ।

सहाध्यायिमिरेवातो वेदः कार्त्स्न्येन रक्ष्यते ।  
स्वराक्षरविनष्टोऽपि द्वेषादन्यैर्न मृष्यते ॥  


तस्मात्प्रीतैरुपाध्यायैर्द्विष्टैः कारुणिकादिभिः ।  
न विनाशयितुं वेदो लभ्यते तेन रक्ष्यते ॥  


तस्माद्वेदरक्षार्थं तावन्नाध्येयं व्याकरणम् ।

लोके तु सर्वभाषाभिरर्था व्याकरणादृते ।  
सिध्यन्ति व्यवहारेण काव्यादिष्वप्यसंशयम् ॥  


यदि तु संव्यवहारवाक्येष्वनुपयुज्यमानमपि काव्यनाटकलक्षणप्राकृतव्याकरणद्विपदीरासकादिलक्षणन्यायेन संस्कृतकाव्योपयोगार्थं व्याकरणमाश्रीयेत, तथाऽपि काव्यप्रयोगनियमोत्पत्त्यशास्त्रत्वाद्यथेष्टभाषाभिः प्रबन्धकरणसंभवाच्छब्देषु च व्यवस्था स्यादित्युच्यते ।

काव्यशोभास्वपि त्वेतन्नैवातीवोपयुज्यते ।  
वैयाकरणदोषाद्धि कष्टाञ्छब्दान्प्रयुञ्जते ॥  


न च लक्षणमस्तीति प्रयोक्तव्यमलौकिकम् ।  
लोकसिद्धप्रयोगे तु लक्षणं स्यादनर्थकम् ॥  


तेन लोकेऽपि न कदाचिद्वयाकरणेन शब्दरक्षा ।

ऊहार्थमपि शब्दानां न व्याकरणमर्थवत् ।  
ऊहस्याप्यन्मतः सिद्धेरूह्यानूह्यविभागवत् ॥  


तथा च﻿—

मुख्यदृष्टार्थतास्वार्थसमवेतार्थतादिभिः ।  
प्रयुक्ताः प्रकृतौ मन्त्रा गताः कार्यातिदेशतः ॥  


विकारेऽथ निषिद्धोहाः कार्यापन्नेषु पञ्चधा ।  
अर्थान्तरेऽष्वपूर्वार्थद्वारेणोहं व्रजन्ति नः ॥  


एतावत्यन्यतो यस्य विना व्याकरणान्मतिः ।  
जायेत स कथं तत्र पदं योग्यं न लप्स्यते ॥  


वेद एव हि सर्वेषामादर्शः सर्वदा स्थितः ।  
शब्दानां तत उद्धृत्य प्रयोगः संभविष्यति ॥  


अथ वा योऽपि गाव्यादिर्लोकेनार्थे प्रयुज्यते ।  
सोऽप्यर्थद्वारतः प्राप्तप्रयोगः केन वार्यते ॥  


देवतापदानि तावत् ‘**विधिशब्दस्य मन्त्रत्वे भावः स्यात्**’ \[जै॰ सू॰ (१० ४ २३) ।\]  इत्येतेन **न्यायेन** सर्वानेव साध्वसाधुत्वसंमतान्पर्यायान्परित्यज्य विधिगतप्रयोगानुसरणेनैव तद्वाक्यशेषवाक्यान्तराधिगतार्थाभिधानरूपेण प्रयुज्यन्ते तेषु ह्यस्त्येव कर्माभिधानार्थमेव प्रयोगोत्पत्तिशास्त्रत्वम् । यानि तु द्रव्यतद्गुणादिपदानि संनिहितार्थपर्युपस्थापितसमस्तरूपाणि प्रयोगवचनगोचरमागच्छन्ति तेष्वसंनिहितार्थपदनिवृत्तिन्यूनसाकाङ्क्षमन्त्रवाक्यनिराकाङ्क्षीकरणाय स्मृतेऽप्यर्थे प्रयुज्यमानेषु प्रयोगोत्पत्त्यशास्त्रत्वान्न व्यवस्था स्यादित्युच्यते । प्रकृतौ हि मन्त्राणां प्रयोगोत्पत्तिः शास्त्रवती, विकृतौ पुनरर्थवशाद्भवन्ती न व्याकरणानुगतेष्वेवावतिष्ठते । व्याकरणस्याप्यसंभाव्यमानमूलशास्त्रस्य कृतकाविधायकेष्ट्युपसंख्यानाद्यावापसूत्रप्रत्याख्यानानवस्थितप्रमाणत्वस्य यथारुचिविकल्पितप्रकृतिप्रत्ययपरिमाणादिदोषग्रस्तस्य निश्चितस्मर्यमाणपाणिन्यादिमतसापेक्षस्य नैवानादियज्ञगतशब्दप्रयोगनियमोत्पत्तिशास्त्रत्वमवकल्पते ।

तेनोहे कर्मकर्माङ्गवाक्यार्थज्ञानकौशलैः ।  
लोकवेदप्रयोगाच्च सिद्धे व्याकरणेन किम् ॥  


अपि च व्याकरणेनोहकरणमशक्यमेवेति मन्वानैष्टीकाकारैरप्युक्तम्﻿—

अङ्गानि ज्ञातिनामान्युपमा चेन्द्रियाणि च ।  
एतानि नोहं गच्छन्ति अध्रिगौ+++(दैव्याः शमितार आरभध्वमित्यादिः पशुविशसनप्रपमन्त्रोऽध्रिगुशब्दवत्त्वेनाध्रिगुरित्युच्यते ।)+++ विषमं हि तत् ॥  


आगमो यस्तु निर्दिष्टः प्रयोजनविवक्षया ।  
कर्मणां नोच्यते तत्र किं वेदाध्ययनं फलम् ॥  


सर्वस्य हि ह्यनुष्ठातव्यस्याऽऽगमो मूलत्वेनाऽऽख्यायते न प्रयोजनत्वेन ।

अथैतेनैव युक्तं स्यादागमोक्तं प्रयोजनम् ।  
तदप्यसदनाम्नानान्निष्कारणतयाऽपि च ॥  


निष्कारणषडङ्गवेदाध्ययनोपन्यासेन हि सुतरां व्याकरणस्य निष्प्रयोजनत्वमुक्तम् ।

आगमो वेदवाक्याच्च नान्यः कश्चन विद्यते ।  
कथं चाऽऽदिमतां सिध्येद्वेदेनानादिना विधिः ॥  


तस्मात् ‘स्वाध्यायोऽध्येतव्यः’ इत्येतत्केवलवेदाध्ययनविधानं शतपथादिषु दृष्टमुपपन्नं च नित्यार्थालम्बनत्वात् । व्याकरणाद्यङ्गाध्ययनविधानं पुनर्न कस्यांचिच्छाखायां श्रूयते । न चाऽऽदिमदर्थविषयं सदनादित्वाधीनं वेदत्वं प्रमाणत्वं वा लभते ।

न च वेदाङ्गभावोऽपि कश्चिद्वयाकरणं प्रति ।  
तादर्थ्यावयवाभावाद्बुद्धादिवचनेष्विव ॥  


श्रुतिलिङ्गादिभिस्तावत्तादर्थ्यं नास्य गम्यते ।  
अकृत्रिमस्य वा कश्चित्कृत्रिमोऽवयवः कथम् ॥  


तस्मादवयवविषयमेवैतदेवं वर्णयितव्यम् ।

षडङ्गो वेद इत्युक्तं श्रुतिलिङ्गाद्यपेक्षया ।  
तैः षड्भिः प्रविभक्तः सन्स हि कर्मविबोधनः ॥  


ननु बाह्याङ्गानपेक्षत्वे वेदस्वरूपान्तर्गतश्रुत्याद्यपेक्षया विशेषणमनर्थकं प्रसज्यते । तथा हि﻿—

संभवव्यभिचाराभ्यां स्याद्विशेषणसंभवः ।  
श्रुत्याद्यव्यभिचारात्तु तैरङ्गैः किं विशेष्यते ॥  


उच्यते﻿—

यस्तानि प्रविभक्तानि हेतुरूपफलैः पृथक् ।  
ज्ञात्वाऽधीते स एवास्य विधेरर्थं करोति नः ॥  


अधिगन्तव्य इत्येतदध्येय इति चोच्यते ।  
तेन श्रुत्यादिमान्वेदो वेदितव्यो विधेरतः ॥  


ध्यायतेरेव वा रूपं ध्येय इत्येतदाश्रितम् ।  
श्रुत्याद्यर्पितसर्वार्थः स ध्यातव्यः सदा द्विज्ञैः ॥  


ततश्च मीमांसाद्वारा वेदार्थानुचिन्तनविधिरेवायमिति ज्ञायते न व्याकरणाध्ययनविधिः ।

वेदे व्याकरणादीनि सन्त्येवाभ्यन्तराणि नः ।  
भवेद्वा तदभिप्राया षडङ्गाध्ययनस्मृतिः ॥  


‘**तद्दध्नो दधित्वम्**’ इत्येवमादीनि हि वैदिकार्थवादान्तर्गतान्येव हि निरुक्तव्याकरणादीनि तैः विधायको वेदोऽध्येतव्य इति स्मृत्यर्थो भवेत् ।

प्रातिशाख्यानि वा यानि स्वाध्यायवदधीयते ।  
गृह्यमाणतदर्थत्वादङ्गत्वं तेषु वा स्थितम् ॥  


यानि हि वेदव्यापारपराण्येव तेषु लिङ्गेन शक्यमङ्गत्वमध्यवसातुम् । ननु कतिभयस्पृष्टवेदवाक्योदाहरणच्छद्ममात्रेषु पाणिनिप्रभृतिप्रणीतेषु प्रातिशाख्यानीव प्रयोगशास्त्राणीति चेत् । न । तेषां पदस्वरूपेष्वेव व्यापारात् । पाणिनीयादिषु हि वेदस्वरूपवर्जितानि पदान्येव संस्कृत्य संस्कृत्योत्सृज्यन्ते । प्रातिशाख्यैः पुनर्वेदसंहिताध्ययनानुगतस्वरसंधिप्रयतिविवृतिपूर्वाङ्गपराङ्गाद्यनुसरणाद्वेदाङ्गत्वमाविष्कृतम् ।

पूर्वोक्तेनानुसंघानमागमस्य च नास्ति ते ।  
आगमोऽध्ययनप्रायः प्राक्च शब्दानुशासनम् ॥  


**ब्राह्मणेन निष्कारणो धर्मः षडङ्गो वेदोऽध्येय** \[म. भा. पस्पशाह्निके ।\]  इति विहितो ज्ञाने धर्मः शास्त्रपूर्वप्रयोगेऽभ्युदय इति च व्याहताभिधानम् । यदपि च शब्दापशब्दज्ञानलाघवं प्रयोजनत्वेनोपदिष्टं तन्निराकृतप्रयोजनान्तरस्य लाघवमात्रमेवावशिष्यत इति सत्यमेवोक्तम् ।

यदि वा गौरवस्यैव लघुत्वमुपचर्यते ।  
विपर्ययापदेशेन शूरे कातरशब्दवत् ॥  


लोकप्रसिद्धानामेव शब्दानामत्यन्तविषमधातुगणोणादिसूत्रादिभिरलौकिकसंज्ञापरिभाषानिबद्धप्रक्रियैरनवस्थितस्थापनाक्षेपसिद्धान्तविचारैः क्लेशेनान्तं गत्वा यथावस्थितानुवादमात्रमेव क्रियते, तत्रापि चोदाहरणव्यतिरिक्तेषु कस्यचिदेव लक्षणयोजनसामर्थ्यं दृश्यते । तेनात्यन्तगुरुः सन्नयमुपायस्तुत्यर्थमेव लघुरित्युपचरितः । **यदपि केन** चिदुक्तम्﻿—

तत्त्वावबोधः शब्दानां नास्ति व्याकरणादृते ॥ इति ।  


तद्रूपरसगन्धस्पर्शेष्वपि वक्तव्यमासीत् ।

को हि प्रत्यक्षगम्येऽर्थे शास्त्रात्तत्त्वावधारणम् ।  
शास्त्रलोकस्वभावज्ञ ईदृशं वक्तुमर्हति ॥  


अत एव श्लोकस्योत्तरार्धं वक्तव्यम् ।

तत्त्वावबोधः शब्दानां नास्ति श्रोत्रेन्द्रियादृते ॥ इति ।  


न ह्यत्र कश्चिद्विप्रतिपद्यते बधिरेष्वेवमदृष्टत्वात् ।

असंदेहश्च वेदार्थे यदप्युक्तं प्रयोजनम् ।  
तदप्यसद्यतो नास्मात्पदवाक्यार्थनिर्णयौ ॥  


यतः पदार्थसंदेहास्तावद्बहवो वृद्धव्यवहारादेव निवर्त्तन्ते । शेषाश्च निगमनिरुक्तकल्पसूत्रतर्काभियुक्तेभ्यः सर्वेषामर्थप्रतिपादनपरत्वात् । व्याकरणेन पुनरतन्त्रीकृत्यार्थं पदस्वरूपमात्रेऽन्वाख्यायमाने दूरादपेतमेवार्थज्ञानम् । तथा हि﻿—

धातुभ्यः कल्पिते नाम्नि क्रियायोगोऽनुगम्यते ।  
न चाभिधानवेलायां तत्प्रतीतिर्भनागपि ॥  


‘**गमेर्डोः**’ \[उणादिसू॰ २३५ ।\]  इत्येतद्वयुत्पत्त्यनुसारी हि गन्तृमात्रमेव गोशब्दवाच्यमध्यवस्येत् । जातिशब्दश्चायं वृद्धव्यवहारेऽवस्थितो यत्र प्रसिद्धस्तत्रान्वाख्यातव्यः । तथा च﻿—

कुशलोदारशब्दादेर्यावत्यनुगमः स्थितः ।  
न तावत्येव शब्दार्थप्रसिद्धिर्व्यवतिष्ठते ॥  


अश्वकर्णाजकर्णादौ समासानुगमे सति ।  
अपेतावयवार्थोऽर्थो दृश्यते वृत्तशब्दवत् ॥  


एवं राजन्यशब्दादेरयतत्वाद्यनादरः ।  
व्याक्रियाविपरीतोऽपि स्थितो लोकप्रसिद्घितः ॥  


तथा वेदविरुद्धेऽर्थे दृष्टं शब्दानुशासनम् ।  
तत्तथा यदि गृह्येत वेदाङ्गत्वं विरुध्यते ॥  


‘**कलेर्ढक्**’ \[पा. सू. (४﻿—२﻿—८)\]  ‘**वामदेवाड्ड्यड्ड्यौ’ इति** \[पा. सू. (४﻿—२﻿—९) ।\]  कलिवामदेवदृष्टसामाभिधानप्रतिपत्तिर्वैयाकरणस्य भवति । वेदे तु “**ततो वसु वामं समभवत् तस्माद्वामदेव्यम्**” “**यदकालयत्तत्कालेयस्य कालेयत्वम्**” इत्याद्यर्थव्युत्पत्तिदर्शनं व्याकरणानुसारिणीं प्रतिपत्तिं बाधते । तथा कल्पसूत्रकारैः **कृष्णशं वासः कृष्णवलक्षे अजिने** इत्येवमादिषु कृष्णदशादिविवरणाश्रयणाद्वयाकरणशतेनाप्यनवगता अर्था वेदार्थवित्परम्पराप्राप्ता वेदवाक्यपौर्वापर्यावगतयूपादिशब्दार्थाश्च व्याख्यायन्ते । यथा चैवमादिषु व्याकरणानपेक्षाणामेव निःसंशयार्थप्रतिपत्तिस्तथा स्थूलपृषत्यादिशब्दार्थेष्वपि व्याख्यातृपरम्परैव निर्णयक्षमेति न व्याकरणमपेक्षितव्यम् । किं च﻿—

वाक्यार्थेषु च संदेहा जायन्ते ये सहस्त्रशः ।  
नैषां व्याकरणात्कश्चित्पूर्वपक्षोऽपि गम्यते॥  


यदि वेदार्थासंदेहप्रयोजनं व्याकरणं भवेत्ततः किमर्थवादाः स्वतन्त्राः कंचिदर्थं प्रतिपादयन्त्यथ विधिशेषभूताः । तथा किमूर्गवरोधनमौदुम्बरत्वस्य फलमुत प्रशंसार्थमुपात्तमिति । तथा हेतुविधिहेत्वर्थवादमन्त्रप्रयोगदृष्टादृष्टार्थत्वादिषु ग्रहैकत्वविवक्षादिषु च संदेहानपनयेत् । अथैवमादिषु मीमांसासिद्धत्वाद्वयाकरणेऽनुपन्यासस्ततः कल्पसूत्रकारवचनसिद्धकतिपयस्थूलपृषत्याद्यर्थनिर्णयप्रयोजनता सुतरां नाऽऽश्रयणीया । अपि च—

लक्षणोत्थेऽपि संदेहे व्याख्यानादेव निर्णयः ।  
वेदशब्देष्वपि व्याख्या नैव दण्डैर्निवार्यते ॥  


‘**व्याख्यानतो विशेषप्रतिपत्तिः**’ \[म॰ भा॰ (प्रत्याहाराहनिके लण्सूत्रे)\]  इत्यनयैव परिभाषया न हि **संदेहादलक्षणमिति**वन्न हि संदेहादवेद इत्यपि शक्यं वक्तुम् ।

न चागृहीतशब्दार्थैः कैश्चिद्व्याकरणाश्रयात् ।  
व्याख्यातुं शक्यते वेदो यतः स्यात्तेन निश्चयः ॥  


यथैवावस्थितो वेदस्तथा व्याख्याऽपि सर्वदा ।  
अतः स्थूलपृषत्यादिव्याख्या व्याकरणादृते ॥  


न च लोके प्रयुक्तानां पदानां दृश्यते स्वरः ।  
व्यवहाराद्बहिर्भूतात्स्वरान्नातोऽर्थनिश्चय ॥  


वृद्धव्यवहाराधीनं शब्दार्थावधारणं तत्र च समासान्तोदात्तत्वपूर्वपदप्रकृतिस्वरत्वादिप्रयोगविभागाभावान्न तत्कृताऽर्थविशेषव्यवस्था ।

यत्र त्वस्ति स्वरज्ञानं वेदवाक्येष्वविश्रुतम् ।  
तत्र नैव पदार्थानामवधारणसंभवः ॥  


तत्रापि निर्णयो यः स्यादर्थप्रकरणादिभिः ।  
तत्र तैरेव सिद्धत्वान्न स्वरस्याभिधाङ्गता ॥  


तेनादृष्टार्थ एवायं स्वरपाठोऽवगम्यते ।  
सर्वदा ब्रह्मयज्ञाङ्गद्रव्ययज्ञजपेषु च ॥  


व्याकरणानुगमोऽपि चास्य यदि नाम कथंचित्तदुपयोगार्थ एव भवेन्नतु लोकिकप्रयोगार्थः। अत्यन्ताप्रयुक्तत्वात् ।

न च व्याकरणोक्तेन स्वरेणार्थस्य निर्णयः ।  
शब्दानुशासनं ह्येतद्दृष्टं नार्थानुशासनम् ॥  


तस्मादसंदेहार्थमपि नाध्येयं व्याकरणम् । न ह्येतदर्थनिश्चयाङ्गभूतस्वरविशेषप्रयोगोत्पत्तिशास्त्रम् । यान्यपि च ‘इमानि भूयः शब्दानुशासनस्य प्रयोजनानि’ इत्येवमुपन्यस्तानि तेषामपि कानिचित्प्रयोजनत्वयोग्यान्येव न संभवन्ति, कानिचित्प्रयोजनाभासानि, कानिचिदप्रमाणकानि । अपि च﻿—

अर्थवत्त्वं न चेज्जातं मुख्यैर्यस्य प्रयोजनैः ।  
तस्यानुषङ्गिकेष्वाशा कुशकाशावलम्बिनी ॥  


तत्र यस्तावत्तेऽसुरा इत्याद्यसुरपुराकल्पार्थवादप्रक्रमेऽपशब्दप्रतिषेधः प्रयोजनत्वेनोपन्यस्तः स यथावस्थितस्तथोक्तं प्राक् । दुष्टः शब्द इत्यत्रापि बहुजनप्रसिद्धशिक्षाकारपठितमन्त्रपदोद्धारेण शब्दपदं प्रक्षिपता स्वपक्षानुरागो दर्शितः । दुष्टमन्त्रप्रयोगे त्विष्यत एव यजमानस्य प्रत्यवायः । ‘**यद्धोता जहाति वाग्घि तद्यजमानं जहाति**’ इत्येवमादिभिः सर्वर्त्विक्प्रयोज्यमन्त्रविनाशेषु यजमानगामिदोषदर्शनात् । तथा च ‘**इन्द्रशत्रुर्वर्धस्व**’ इति मन्त्रप्रयोगविनाशदोष एवोदाहृतः । यत्तु निरुक्ते ‘**यदधीतमविज्ञातं निगदेनैव शब्द्यते**’+++(अनग्नाविव शुष्कैधो न तज्ज्वलति कर्हिचिदिति शेषः ।)+++ इत्युक्तं, तदस्माभिः प्रथमसूत्र एवार्थशब्दं व्याचक्षाणैः स्नानस्मृत्यतिक्रमकारणत्वेनोपवर्णितम् । ‘**अनतिक्रामन्तो वेदमर्थवन्तं सन्तमनर्थकमवकल्पयेम, दृष्टो हि तस्यार्थः कर्मावबोधनम्**’ इति । ततश्चाव्याख्यातेन वेदेनार्थप्रकाशनाकरणात् ‘**न तज्ज्वलति कर्हि** चित्’ इति । सत्यमेवैतत् । न तु व्याकरणस्य तत्रोपयोगः । कर्मप्रयोगोत्पत्तिं प्रत्यशास्त्रत्वात् । शब्दशास्त्रमेतदिति चेत्तेष्वपि पूर्वोक्तेन निर्मूलत्वेन न व्यवस्था स्यात् तस्मात्कल्पसूत्रनिरुक्तमीमांसानामेवाधीतमन्त्रब्राह्मणार्थविज्ञानोपयोगक्षमत्वादेतत्प्रयोजनं युक्तं, न तु व्याकरणस्य । +++(यस्तु प्रयुङ्क्ते कुशलो शब्दान्यथावव्द्यवहारकाले । सोऽनन्तमाप्नोति जयं परत्र वाग्योगविद्दुष्यति चापशब्दैः । म. भा. ।)+++**यस्तु प्रयुङ्क्त इत्येतदपि मन्त्रब्राह्मणशब्दस्य** सम्यक्प्रयोगप्रयोजनमेव विज्ञायते । यथासमाम्नातादन्यथाकरणाच्च “**दुष्यति चापशब्दैः**” इति । स्वाध्यायाध्ययनाध्यापनयजनयाजनग**तवेदशब्दविना**शेऽपि ‘**यदृक्तो यज्ञ आर्तिमियात्**‘ **इत** । एतद्वचनादवगतदोषानुवादोऽपीत्यव**ग**म्यते । **वाग्योगविदिति** च बहुलोकव्यवहारदर्शनाद्विदितपदपदार्थसंबन्धः पुमान्, **ब्राह्मण**वाक्येषु चोद्दिश्यमानोपादीयमानगुणप्रधानादिनिरूपणावधृतवचनव्यक्तिविशेषो **मन्त्रेषु** चावगतचोदिताचोदितस्वार्थपरार्थप्रकाशनार्हत्वानर्हत्वविदेव च वाग्योगविदित्युच्यते न वैयाकरणः । वैयाकरणस्यैवंविधप्रयोगोत्पत्त्यशास्त्रत्वात् । यद**प्यविद्वांस**+++(अविद्वांसः प्रत्यभिवादे नाम्नो ये न प्लुतिं विदः । कामं तेषु तु विप्रोष्य स्त्रीष्विवायमहं वदेत् । इति महाभाष्ये व्याकरणस्य स्त्रीसाम्यपरिहारप्रयोजनत्वकथनार्थमुपन्यस्तः श्लोकः ।)+++ इति, **प्रत्यभिवादे** नामान्त्यस्वरप्लुतानभिज्ञनिन्दावचनं, तत्प्लुतस्य त्रिमात्रस्य लोकप्रसिद्धत्वान्मन्वाद्युपदिष्टनामान्त्यप्रयोगसिद्धौ लब्धायां तत्प्रयोगोत्पत्त्यशास्त्रत्वम् । न च तावता मन्वादि**भिरनेन** चोदाहृतेन श्लोकेन प्रकृतिप्रत्ययादिविभागद्वारेण शब्दापशब्दविवेकज्ञान तदुपयोगो वाऽऽश्रीयते । **यच्च** ‘**प्रयाजाः सविभक्तिकाः कर्तव्याः**’ इति तद्याज्ञिकोपदेशसिद्धत्वाद् ब्राह्मणे च षडहविभक्तयः “**अग्निर्वृत्राणि जङ्घनत्**” “**अग्निं वो वृत्रहन्तमम्**” ‘**अग्निनाऽग्निः समिध्यते**’ इत्येवमादिविभक्तविभक्तिप्रयोगदर्शनादन्तरेणापि व्याकरणं वैभक्तिकमात्रालोचनेनापि वा सविभक्तिकप्रयाजप्रयोगसिद्धेरशास्त्रं व्याकरणम् । “**यो वा इमां पदशः स्वरशो वाचं विदधाति स आर्त्विजीनो भवति**” \[ऋ॰ सं॰ (२﻿—३﻿—२२) ।\]  इति सम्यग्वेदाध्याय्येवमभिधीयते । तथा “**चत्वारि वाक्परिमिता पदानि**” इति यानि तावदोंकारमहाव्याहृत्यादिचतुष्टयबाहुल्यप्रयोजनानुसरणेन नैरुक्तैरप्यक्षरवर्णसाम्यान्निर्ब्रूयादितिवत्प्रपञ्चितानि, न तत्र व्याकरणस्य कश्चिदधिकारः । यत्तु नामाख्यातोपसर्गनिपातचतुष्टयानुगतं वैयाकरणमतमाश्रितं तदपि चतुष्टयस्य लोकसिद्धत्वादेव नातीव व्याकरणापेक्षम् । एतद्विषयत्वे च वर्ण्यमाने “**तुरीयं वाचो मनुष्या वदन्ति**” इत्यसंबद्धमेव स्यात् । चतुर्णामपि पदजातानां मनुष्यैरुच्यमानत्वात् । तस्मादयमस्य मन्त्रस्यार्थः पौर्वापर्यसंगतो वर्ण्यते । “**चत्वारि वाक्परिमिता पदानि**” इति यैर्वाक्पद्यते गम्यते तानि चत्वारि प्रत्यक्षानुमानोपमानार्थापत्त्याख्यानि प्रमाणान्यभिधीयन्ते । तत्र यानि प्रतीकविधिप्राकृतवैकृतवाक्यसारूप्यदृष्टानुपपद्यमानादिप्रभवैरनुमानोपमानार्थापत्त्याख्यैस्त्रिभिर्गम्यन्ते, तानि तत्सिद्धत्वादेव नेङ्गयन्ति नोच्चारयन्ति । यस्तु भागस्तैरशक्यः प्रतिपादयितुं तं तुरीयं प्रत्यक्षसमधिगम्यमध्येतारो मनुष्या वदन्ति समामनन्तीत्यर्थः । षट्प्रमाणीमध्याच्च प्रमाणद्वयं वाक्पदत्वादपोद्धृतम् । अभावस्तावदभावविषयत्वादेव वाक्पदं न भवति । आगमस्य पुनर्वागात्मकत्वात्पद्यमानवागाश्रितस्य पदत्वाश्रयणमनुपपन्नम् । प्रत्यक्षपक्षनिक्षिप्तत्वात्पृथक्त्वेनानिर्देशः ।  \[ऋ॰ सं॰ (३ ।८ । १०) ।\] चत्वारि शृङ्गेत्यस्य तु विषुवति होतुराज्ये प्रयुक्तस्य योऽर्थः स मन्त्राधिकरणे व्याख्यातः । न चात्र काचिद्व्याकरणापेक्षा । यत्तु चत्वारि पदजातानि शृङ्गाणीत्येवमादिसंख्यासामान्यमात्रेण कर्मविनियोगानपेक्षमर्थान्तरं वर्ण्यते, तद्वयाकरणकृतवाक्वौशलमात्रम् । तादृशं च वैशेषिकादिष्वपि तदभियुक्तैः शक्यं योजयितुमित्यनादरणीयम् । “**उतत्वः पश्यन्**” \[ऋ॰ सं॰ (८ ।२ २३) ।\]  इत्यपि लोकनिरुक्तकल्पसूत्रमीमांसाश्रयोत्पन्नपदार्थवाक्यार्थज्ञानप्रशंसार्थ एव मन्त्रो विज्ञायमानो न व्याकरणमद्रियते । एवं “**सक्तुमिव तितउना**” \[ऋ॰ सं॰ (८ । २ । २२) ।\]  इत्येषोऽप्यविप्लुतस्वाध्यायाध्ययननिर्मलवेदाक्षरार्थज्ञानप्रशंसार्थं पूर्ववदेव वर्णनीयः । “**आहिताग्निरपशब्दं प्रयुज्य**” \[म॰ भा॰ पस्पशाह्निके ।\]  इति, व्याख्यातमेवैतत् । यदपि नामकरणे, घोषवदाद्यन्तरन्तस्थं+++(अवृद्धं त्रिपुरुषानूकमनरिप्रतिष्टितं तद्धि प्रतिष्ठिततमं भवति इति शेषः म॰ भा॰ पस्प॰ । ६ ऋ॰ सं॰ (६ । ५ । ७) ।)+++ द्विचतुरादिवर्णकृदन्तपरिग्रहतद्धितवर्जनवचनं, तत्कृत्तद्धितसंज्ञयोर्व्याकरणेऽपि पूर्वप्रसिद्धयोरेवोपादानाद्वर्णपरिमाणस्य च प्रत्यक्षपूर्वकस्मृत्यधीनत्वाद् घोषवत्त्वादीनां च शिक्षाप्रातिशाख्येष्वनुक्रमणात्सर्वैश्च श्रोत्रियैरक्लेशेन नामकरणान्न व्याकरणं नाम प्रयोगोत्पत्तिशास्त्रत्वेनापेक्षणीयम् । “**सुदेवोअसि वरुण६**” इत्यत्र यद्यपि तावत्सप्त विभक्तस्य एव सप्त सिन्धव इति व्याख्यायन्ते तथाऽपि तासां विभक्तिसंज्ञामात्रं व्याकरणेन क्रियते प्रसिद्धमेव वा गृह्यते । यानि तु प्रयोगरूपाणि तानि लोके वेदे च विभागशः प्रत्यक्षाण्येवेति न व्याकरणापेक्षयैवमभिधीयन्ते । यदा पुनः सप्त सिन्धवो नद्य एव यज्ञर्त्विग्यजमानप्रशंसापक्षे वा सप्त होत्रागता वाचः सप्त सामस्वरगतास्तद्भक्तिंगता वा परिगृह्यन्ते, तदैतिहासिकयाज्ञिकगोचरापन्नत्वादविषय एव व्याकरणस्य ।

संस्कृतानां च शब्दानां साधुत्वे परिकल्पिते ।  
वक्तव्यः कस्य संस्कारः कथं वा क्रियते पुनः ॥  


व्याकरणेन शब्देषु संस्क्रियमाणेषु न ज्ञायते किं वस्तु संस्क्रियते को वा संस्कार उत्पत्तिप्राप्तिविकारापूर्वसाधनसामर्थ्याधानानां क्रियत इति ।

न तावदस्ति शब्दत्ववर्णत्वव्यक्तिसंस्क्रिया ।  
सर्वत्रातिप्रसङ्गेन न व्यवस्था हि सिध्यति ॥  


शब्दत्वे संस्कृते स्याद्धि ध्वनीनामपि साधुता ।  
वर्णत्वेऽप्येकवर्णानां गाव्यादीनां च तुल्यता ॥  


एतेन वर्णव्यक्तिसंस्कारः प्रत्युक्तः ।

गवादिषु गकारादिर्यः सकृत्संस्कृतः क्वचित् ।  
गाव्यादिषु स एवेति साधुरेव प्रसज्यते ॥  


एवं प्रत्येकसंस्कारे न कस्यचिदसाधुता ।  
समुदायस्तु नैवास्ति तेषामयुगपच्छ्रुतेः ॥  


येषां तावद्वर्णव्यक्तयः प्रध्वंसिन्य एव तेषां विनष्टानुत्पन्नानां संस्कारायोग्यत्वमेव ।

वर्तमानाऽपि संस्कारक्षणं नैवावतिष्ठते ।  
तावदेव विनश्येत्सा यावत्संस्कर्तुमिष्यते ॥  


न च तां संस्कृतां भूयः कश्चन द्रक्ष्यति क्वचित् ।  
सक्तूनामिव संस्कारो होमेनैष प्रसज्यते ॥  


यथैव होमसंस्कृतानां भस्मसाद्भावात्सक्तूनां पुनर्दर्शनविनियोगासंभवाद्द्वितीयाप्रतिपादितसंस्कार्यत्वपरिग्रहे सक्तवो होमस्तद्भावनाविधिरिति सर्वेषामनर्थकत्वं प्रसज्यत इति संस्कारानाश्रयणं, तथैव क्षणिकशब्दव्यक्तिसंस्कारपक्षे सर्वानर्थकत्वप्रसङ्गः । ततश्च योऽप्ययमनियमोऽभिहितो यद्येवं नित्यः शब्दोऽथापि कार्य उभयथाऽपि लक्षणं प्रवर्त्यमिति स एवमेव न्यायमिरूपणभयमात्राविष्करणार्थः शिष्यव्यामोहनार्थो वेति न युक्तः परिग्रहीतुम् ।

अदूरविप्रकृष्टे च वस्तुन्यनियमो भवेत् ।  
शीतोष्णानियमं ब्रूयात्को नु वह्नेः सचेतनः ॥  


उत्पादश्चैव संस्कारः कार्यपक्षे भवेदयम् ।  
ततश्च सुतरां प्राप्ता प्रयोगोत्पत्त्यशास्त्रता ॥  


व्याकरणप्रक्रियानुगृहीतेन वैयाकरणेनोत्पाद्यमानेषु साधुशब्देषु नित्यवेदमूलत्ववेदाङ्गत्वनिराकरणं स्वयमेवाऽऽपादितम् ।

अथ व्याकरणोत्पन्नैः शब्दैर्वेदोऽपि निर्मितः ।  
ततो व्याकरणस्येव वेदस्याप्यप्रमाणता ॥  


शब्दश्चोत्पाद्यमानत्वे क्षणान्न स्यात्क्षणान्तरे ।  
तादृशस्य च संस्कारो न शक्यो नोपयुज्यते ॥  


तस्मादनियमं मुक्त्वा नित्यः संक्रियते यदि ।  
विक्रियाख्योऽपि संस्कारस्ततो नैवास्य संभवेत् ॥  


विना व्याकरणादाप्तिः सिद्धा श्रोत्रसमाश्रया ।  
अदृष्टार्थस्तु संस्कारो विध्यभावान्न गम्यते ॥  


दृष्टार्थेषु च शब्देषु नादृष्टेन प्रयोजनम् ।  
न हीष्टं भोजनार्थानां व्रीहीणां प्रोक्षणात्फलम् ॥  


कर्मप्रकरणाम्नाता न च व्याकरणक्रिया ।  
येनापूर्वप्रयुक्तानां शब्दानां संस्कृतिर्भवेत् ॥  


हन्त्यादिविधिवन्नापि संभवी व्याक्रियाविधिः ।  
पौरुषेयं कथं वस्तु विदध्याच्छाश्वतो विधिः ॥  


तेनानारभ्यवादेऽपि विधिर्नैवास्ति तादृशः ।  
अनारभ्य विधित्वे च न कर्मार्थत्वसंभवः ॥  


ऐकान्तिकं हि संस्कार्यं यत्क्रतौ स्यात्स्रुवादिवत् ।  
तद्द्वारेण क्रतुप्राप्तिर्न लोकव्यभिचारिणः ॥  


लोकवेदगतत्वाच्च शब्दानां व्यभिचारिता ।  
अतो न व्याक्रिया गच्छेत्तदुपस्थापितं क्रतुम् ॥  


आकाशेऽवस्थितः शब्दः संस्कर्तुं शक्यते कथम् ।  
नित्यत्वान्मूर्त्यभावाच्च व्योमाश्रितविभुत्ववत् ॥  


वर्णसंस्कारमात्रं च यदि व्याकरणाद्भवेत् ।  
प्रत्याहारेण तत्सिद्धेर्नोत्तरेण प्रयोजनम् ॥  


समुदायस्त्ववस्तुत्वान्नैव संस्कारमर्हति ।  
प्रत्येकं च भवेद्यद्वदग्निधर्मः प्रतीष्टकम् ।  


न च स्थलवदारम्भो वर्णैः शब्दस्य कस्य चित् ।  
येन तत्संस्कृतिः सिध्येत्स हि पूर्वं निराकृतः ॥  


स्फोटगोशब्दताङ्गत्वप्रभृतौ पदकल्पना ।  
गकारादिपदव्याख्याद्वारेणैव निराकृता ॥  


सर्ववर्णसमूहोऽपि न संस्कार्यः कथंचन ।  
न तस्यार्थप्रयुक्तत्वमस्ति ह्यनभिधानतः ॥  


अथ त्रिचतुरा वर्णाः संस्क्रियन्ते पदे पदे ।  
संख्यामात्रस्य साधुत्वं तच्च स्यादितरेष्वपि ॥  


संस्क्रियेतानुपूर्वी चेच्छब्दधर्मो न सेष्यते ।  
ग्रहणोच्चारणस्थत्वाद्गाव्यादिषु च संभवात् ॥  


ग्रहणोच्चारणे एव संस्कार्ये यदि मन्यसे ।  
कर्मणः कर्मसाध्यत्वमुपरिष्टान्निषेत्स्यते ॥  


वक्ष्यति हि﻿—

**कर्तृगुणे तु कर्मासमवायाद्वाक्यभेदः स्यादिति** \[जै॰ सू॰ ( ३﻿—१﻿—१० ) ।\]  ।

ताल्वादिश्रोत्रसंस्कारो न च व्याकरणाद्भवेत् ।  
वैद्योपदिष्टसंस्कारसंस्कार्यत्वावधारणात् ॥  


मनो वा पुरुषो वाऽथ संस्कारास्पदमिष्यते ।  
शब्दानुशासनं शास्त्रमिति व्यर्थं तदा भवेत् ॥  


शिष्यानुशासनत्वं हि शास्त्राणामुपपद्यते ।  
शब्दस्याननुशास्यत्वाद्वयर्थं तदनुशासनम् ॥  


स्फोटशब्दे च संस्कारः सुतरां नोपपद्यते ।  
असन्तौ तत्र हि स्यातां प्रकृतिप्रत्ययावपि ॥  


वाक्यस्फोटश्च यैरिष्टः सर्वावयववर्जितः ।  
नामाख्यातादि+++(आदिशब्देन निपातोपसर्गयोः परिग्रहः ।)+++ संस्कार्यं तेषां शशविषाणवत् ॥  


अपोद्धारेण संस्कारो यद्यत्राभ्युपगम्यते ।  
शृङ्गं शशादपोद्धृत्य किं न संस्क्रियते मनाक् ॥  


अन्यावयवसारूप्यादपोद्धारो यदीष्यते ।  
खरशृङ्गेण सारूप्याच्छशशृङ्गस्य किं न सः ॥  


गवयादिषु नाङ्गानां सादृश्यं यन्निदर्शितम् ।  
सत्यावयवसामान्यात्तार्दिहापीष्यते तथा ॥  


वाक्याधिकरणे चैतद्विस्तरेण निराकृतम् ।  
तेनापोद्धारसंस्कारकल्पनाऽपि न युज्यते ॥  


अन्वाचक्षीत शास्त्रं चेच्छब्दानसदपोद्धृतान् ।  
एतेनैवाप्रमाणत्वमस्य माहेन्द्रजालवत् ॥  


अंशिष्यत्वादशास्त्रत्वमेवं तावत्पदं प्रति ।  
वाक्यानुशासनं नैव कृतं व्याकरणेन च ॥  


अर्थेन च प्रयुक्तानां शब्दानां संस्क्रियोदिता ।  
वाक्यमेवंविधं चेष्टं न पदान्यर्थवर्जनात् ॥  


ब्राह्मणार्थो यथा नास्ति कश्चिद्ब्राह्मणकम्बले ।  
देवदत्तादयो वाक्ये तथैव स्युरनर्थकाः ॥  


इति बहुप्रपञ्चमुक्त्वा केवलस्य चाप्रयोगादर्थप्रयुक्तत्वं निराकृत्य वाक्यान्वाख्यानार्थमेव व्याकरणमपि व्याख्यानं युक्तमासीत्तदनाश्रयणात्तु सूत्रवार्तिकभाष्यकारवदेव पूर्वापरविरुद्धमभिदधानैष्टीकाकारैरपि सुतरां व्याकरणस्याप्रत्ययितपुरुषप्रणीतत्वं दर्शितम् ।

अतो विगानभूयिष्ठाद्विरुद्धान्मूलवर्जितात् ।  
निष्फलाच्च व्यवस्थानं शब्दानां नानुशासनात् ॥  


ततश्च﻿—

स्वाध्यायाध्ययनं मुक्त्वा तत्प्रयोगश्च कर्मसु ।  
शेषशब्दप्रयोगेषु न व्यवस्थोपयुज्यते ॥  


तेन सर्वैर्भाषितव्यं सर्वे साधव इति । अत्रानुमानप्रयोगाः﻿—

गावीगोण्यादयः शब्दाः सर्वे गोत्वस्य वाचकाः ।  
वृद्धैस्तत्र प्रयुक्तत्वाद्गौरुस्रेत्येवमादिवत् ॥  


एवं साधुत्वमेतेषां सर्वेषामर्थसाधनात् ।  
श्रौत्रत्वान्नापशब्दत्वं पूर्वदृष्टान्तदर्शनात् ॥  


अनादित्वं च सर्वेषामवध्यनवधारणात् ।  
वक्तुर्वक्तुः पुरो वृत्तेः शक्यं वक्तुं गवादिवत् ॥  


साधुभिर्भाषमाणानां नादृष्टफलसंभवः ।  
दृष्टार्थत्वाद्यथा धूमादग्निं देशेऽवगच्छताम् ॥  


अशास्त्रविहित्वाच्च बुद्धशब्दाभिधानवत् ।  
शास्त्रं नावेदरूपत्वात्प्राकृतव्याक्रियादिवत् ॥  


वेदमूलतयाऽप्यस्य प्रमाणत्वं न कल्पते ।  
अवेदविषयार्थत्वान्नाटकादिनिबन्धवत् ॥  


शास्त्राङ्गमपि नैवैतदतादर्थ्यात्कथादिवत् ।  
अतादर्थ्यं विनाऽप्यस्माद्वेदेनार्थावबोधनात् ॥  


न च शब्दप्रयोगाङ्ग सिद्धे तस्मिन्प्रवर्तनात् ।  
यदीदृशमनङ्गं तद्दृष्टं नेत्रानुमानवत् ॥  


यथा हि चक्षुरादिग्रहणानपेक्षरूपादिविज्ञानसिद्धौ तज्जनितार्थापत्तिप्रभवं चक्षुराद्यनुमानमुपजातमपि न पूर्वज्ञानस्याङ्गमेवं लोकवेदसिद्धशब्दप्रयोगोत्तरकालप्रणीततया व्याकरणमप्यनङ्गम् ।

तस्मात्पर्यायशब्दत्वाद्गाव्यादेस्तरुवृक्षवत् ।  
आचारेण प्रयोज्यत्वं न शास्त्रस्थैर्निवारितम् ॥ २४ ॥  


एवं प्राप्तेऽभिधीयते﻿—

अनैकान्तिकता तावदर्थापत्तेरिहोच्यते ।  
अन्यथाऽप्युपपन्नत्वात्प्रयोगार्थावबोधयोः ॥  


वाचकत्वादृते यस्तु न कथंचित्प्रयुज्यते ।  
प्रयोगप्रत्ययायत्ता तत्र वाचकता ध्रुवम् ॥  


संशयप्रतिबद्धे च पूर्वपक्षार्थनिर्णये ।  
इष्टार्थनिश्चयः शक्यः सुखं सिद्धान्तहेतुना ॥  


दृढविपर्ययज्ञानानन्तरं सहसैव च सम्यग्ज्ञानोत्पादातिभाराद्भारैकदेशावतारणार्थं संशयोत्थापनामात्रमेव तावद्युक्तम् । अथ वा﻿—

संसिद्धव्यवहारत्वादनादित्वं यदाश्रितम् ।  
अपराधप्रसङ्गेन तत्रैषा संशयक्रिया ॥  


यदि ह्येकान्तेन यादृशः परमुखाच्छब्दः श्रूयते तादृगेव सर्वेण सर्वदोच्चार्येत ततो वृद्धव्यवहारपरम्परायां सत्यां गवादिभिरिव न गाव्यादिभिः कश्चिदपि कालः शून्य आसीदित्यध्यवसायादनादित्वमङ्गीक्रियेत । अपराधजस्य शब्दस्य संभवात्तु तदाशङ्कायां सत्यां नैकान्ततः सर्वेषामनादित्वम् । प्रयत्ननिष्पत्तेरिति पूर्वोक्तन्यायावधारितप्रयत्नाभिव्यक्तिरेव हेतुत्वेनोपदिश्यते । अपर आह । अप्रयत्ननिष्पत्तेरपराधस्य भागितेति । यो ह्यस्खलितप्रयत्नः शब्दमभिव्यनक्ति तस्य परम्परागतशब्दोच्चारणमात्रात्सर्वे समानविधाना भवेयुः । यदा त्वप्रयत्ननिष्पत्तिरपि शब्दे संभाव्यते तदा तत्रापराधजरूपान्तरापत्तिप्रसङ्गान्न नियोगतः सर्वशब्दानां समानविधानत्वम् । अथ वा शब्दविषयस्य प्रयत्नस्यैव या निष्पत्तिस्तस्यामपराधः सुनिपुणानामप्यविकलकरणानां दृश्यते किमुतानिपुणविगुणकरणानाम्﻿—

यश्च प्रयत्ननिष्पत्तावपराधः कृतास्पदः ।  
शब्दे स तदभिव्यङ्ग्ये प्रसजन्केन वार्यते ॥  


अतश्चानपराधेन व्यज्यमानेषु साधुता ।  
सापराधेष्वसाधुत्वं व्यवस्थैवं च तत्कृता ॥  


लोकेऽपि च﻿—

अविनष्टे विनष्टे च दृश्येते साध्वसाधुते ।  
तथा सति च तद्द्वारा सिद्धिः शब्दापशब्दयोः ॥  


यद्वा सत्यत्वमेवेदं साधुत्वमभिधीयते ।  
असत्यत्वमसाधुत्वं धर्माधर्मोपयोगवत् ॥  


धर्माधर्मव्यवस्था हि सत्यानृतनिबन्धना ।  
विहितप्रतिषिद्धत्वात्तयोश्चेष्टा सशास्त्रता ॥  


अर्थसत्यं यथा वाच्यं शब्दसत्यं तथैव हि ।  
शब्दानृतं न हातव्यमर्थानृतवदेव नः ॥  


एवं सति व्यवस्थाने भक्ष्यामक्ष्यविभागवत् ।  
प्रयोगोत्पत्त्यशास्त्रत्वादिति हेतोरसिद्धता ॥  


अथ वा यदुक्तम् ।

साधोर्नित्यप्रसक्तत्वादसाधोरप्रसङ्गतः ।  
न धर्मनियमोऽस्तीति तत्रेदमभिधीयते ॥  


अपराधस्य भागित्वादुभयं सावकाशकम् ।  
साधोरनियता प्राप्तिरसाधोश्च प्रयोज्यता ॥  


यदि हि साधुः प्रयुज्यमानो न कश्चित्कदाचिदपि विनश्येत्ततस्तस्य नित्यप्राप्तत्वान्निवर्त्यापशब्दाप्राप्तेश्च नियमशास्त्रमनर्थकं भवेत् । यदा त्वपराधभागित्वे सति द्वयोरप्यनियता प्राप्तिस्तदा साधुनियमकारिणः शास्त्रस्य न विषयव्याघातः । एक एवायं शब्दः पुरुषाशक्तिप्रमादकारणादिभेदात्तां तां वर्णन्यूनातिरेकक्रमान्यत्वाद्यवस्थामनुपतंस्तेन तेनापभ्रंशरूपेण गृह्यमाणस्तमेवार्थं प्रतिपादयतीति न पर्यायकल्पनया वाचकशब्दान्तरत्वैकान्तसिद्धिः । किं च ।

देवदत्तादिनामानि निःसंदिग्धानि यानि च ।  
बालैस्तत्तादिरूपेण नाश्यन्ते तैश्च संशयः ॥  


तत्तादिशब्दादपि हि बालप्रयुक्तात्तदनुकारिकठोरबुद्धिप्रयुक्ताद्वा देवदत्ताद्यर्थप्रत्ययमुपलभमानः कथमिव प्रयोगप्रत्ययदर्शकाभ्यामेव वाचकत्वमध्यवस्येत् ।

अपभ्रंशाश्च ये केचिद्रूढा गाव्यादयो जने ।  
तेऽपि गाव्यादिरूपेण नाश्यन्ते व्यभिचारिताः ॥  


कतिषुचिदेव गाव्यादिषु चिरापभ्रष्टत्वाद्रूढयाशङ्कया साधुत्वभ्रान्तिर्भवेत् । ये तु संप्रत्येव जडप्रायज्ञानकरणैरभिनवगाव्यादिरूपेण विनाश्यशब्दाः प्रयुज्यमानाः प्रकृत्यनुसरणद्वारेण वाऽर्थं प्रत्यापयन्त उपलभ्यन्ते तेष्वपि प्रयोगप्रत्ययदर्शनमस्तीत्यनैकान्तिकता ।

ततश्च त्वत्प्रयुक्तोऽयं हेतुरप्यपराधभाक् ।  
अनैकान्तिकतादोषान्न ह्यसौ साधनक्षमः ॥  


अन्यथोच्चार्यमाणश्च शब्दोऽपभ्रश्यते यथा ।  
तथा हेतुरनैकान्ताद्धेत्वाभासत्वमृच्छति ।  


तस्माद्दृष्टप्रयोगेऽपि पुनरस्ति विचारणा ।  
वाचकोऽयं न वेत्येवं सति वाऽन्येन निर्णयः ॥ २५ ॥  


संशयापादनात्परपक्षे जितेऽपि स्वपक्षसिद्धिर्दुर्लभैवेत्येवमर्थमुत्तरसूत्रम्﻿—**अन्यायश्चानेक शब्दत्त्वमिति** । कथं पुनरिदमन्याय्यम् । तदुच्यते﻿—

वाच्यवाचकसामर्थ्यनियमो योऽभिधागतः ।  
संबन्धस्तदनेकत्वे स्वरूपात्सोऽपि हीयते ॥  


एकात्मकयोरेव हि वाच्यवाचकयोरन्योन्याक्षेपात्परस्परनियमः संभवत्यन्यतरस्यापि त्वनेकत्वे सति व्यभिचारान्नियमहानिः । किं च﻿—

सामर्थ्यं सर्वभावानामर्थापत्त्याऽवगम्यते ।  
एकसामर्थ्यसिद्धेऽर्थे नानेकं तच्च लभ्यते ॥  


अत्यन्तादृष्टा हि वाच्यप्रत्ययान्यथानुपपत्तिमात्रप्रमाणिका वाचकशक्तिरेकत्रैव कल्पिता तदनुसार्यपभ्रंशेष्वपि चेदनुगम्यते को नाम तन्निरपेक्षवाचकशक्त्यन्तरकल्पनां लभेत ।

नाम च व्यवहारार्थमर्थस्याभ्युपगम्यते ।  
तेनैकेनैव सिद्धेऽर्थे द्वितीयादि च निष्फलम् ॥  


किं च﻿—

विकल्पस्याष्टदोषत्वं पुरस्तादेव वर्णितम् ।  
स चेहानेकशब्दत्वे निश्चयेन प्रसज्यते ॥  


नामान्तरे श्रुते चार्थस्तद्भिन्नोऽन्यः प्रतीयते ।  
संज्ञा \[जै॰ सू॰ ( २﻿—२﻿—८ ) ।\]  चोत्पत्तिसंयोगादित्यत्रैतद्वदिष्यते ॥  


या तु हस्तः करः पाणिरित्यत्रानेकशब्दता ।  
अनन्यगतिकत्वेन सा दृढस्मरणेन च ॥  


एकशक्त्यनुसारेण यावत्त्वस्ति गतिः क्वचित् ।  
उपमानानुमानाभ्यां तावत्सैवानुगम्यते ॥  


तस्मात्स्वरूपसंबन्धशब्दार्थत्वनिरूपणे ।  
एकैकनियमादेव गतिः स्यान्नान्यगोचरा ॥  


यथा च प्रकृतिसारूप्यद्वारेणापभ्रंशाः प्राकृतीमेव शक्तिमाविर्भावयन्तोऽर्थप्रतिपत्तावुपयोगं गच्छन्तिं तथा  \[जै॰ सू॰ ( १﻿—३﻿—८ ) ।\] **तदशक्तिश्चानुरूपत्वा**दित्यत्र वर्णयिष्यते ।

तेनानेकप्रयोगेऽपि कश्चिदेवार्थसंगतः ।  
तदुपस्थापनेनान्ये बोधकास्तदशक्तिजाः ॥ २६ ॥  


तुल्यप्रयोगप्रतिपत्तीनामन्यतरावधारणमशक्यामिति चेदत आह﻿—**तत्र तत्त्वमभियोगविशेषात्स्यादिति** । कः पुनरभियोगः को वा तद्विशेषः कथं वा तेन वाचकत्वनिरूपणमिति । तदुच्यते﻿—

लक्षणश्रवणाभ्यासादभियोगः प्रवर्तते ।  
तेन लक्ष्यान्तरज्ञानं तद्विशेषोऽभिधीयते ॥  


प्रतिपदपाठो ह्यानन्त्यादत्यन्ताशक्यस्तदभावे च लक्षणानुसरणमेवैकमशेषलक्ष्यनिरूपणक्षमत्वेनावधार्यते ।

तस्मान्न लोकवेदाभ्यां कश्चिद्व्याकरणादृते ।  
वाचकाननपभ्रष्टान्यथावज्ज्ञातुमर्हति ॥  


तत्सामस्त्यापरिज्ञाने पारिशेष्यानिरूपणात् ।  
अर्थापत्त्याऽपशब्दानां निश्चयो नोपपद्यते ॥  


लक्षणानुगमाद्यांस्तु बहिरेव प्रयुञ्जते ।  
नियतप्रतिपक्षत्वात्तेष्वर्थापत्तिसंभवः ॥  


तेनोभयज्ञानस्यापि व्याकरणमेवोपाय इति तद्गताभियोगविशेषाश्रयणम् । यत्तु प्रयोगोत्पत्तिशास्त्रत्वादिति लक्षणे तन्मूलासंभवादितरेतराश्रयत्वमुक्तं तल्लोकव्यवहारप्रसिद्धप्रतिपादकत्वमात्रेणानिर्णीतपारमार्थिकवाचकत्वैरपि व्याकरणावयवभूतैः पदैः केषांचित्साधुत्वमन्वाख्याय पुनस्तैरप्यन्वाख्यापकशब्दसाधुत्वनिर्णयात्परिहरिष्यते ।

यदि वाचकतैवाऽऽदौ न स्याद्वयाकरणादृते ।  
न विज्ञायेत वा तत्र भवेदन्योन्यसंश्रयम् ॥  


निर्ज्ञाते वाचकत्वेऽपि तदपभ्रंशसंकरात् ।  
विवेकप्रतिपत्त्यर्थमिष्टा च व्याक्रिया स्मृतिः ॥  


तेन संकीर्णासंकीर्णवाचकज्ञानोपायत्वाल्लोकव्याकरणयोर्भिन्नविषयत्वेनापुनरुक्तता, वेदे साधुशब्दमात्रदर्शनादनर्थकं व्याकरणमिति चेत् । न । अकृत्स्नविषयत्वात् ।

केचिद्वयवस्थिता एव साधवो लोकवेदयोः ।  
सर्वशाखागतान्विद्यात्को वा साधारणानपि ॥  


यथैव लौकिकप्रतिपदपाठस्याशक्यत्वमेवं वेदेऽपि सर्वशाखागतान्सकृदपि श्रोतुमशक्तिः किमुताध्येतुम् ।

प्रकृतिप्रत्ययानन्त्याद्यावन्तः पदराशयः ।  
लक्षणेनानुगम्यन्ते कस्तानध्येतुमर्हति ॥  


एतेन पुरुषार्थक्रत्वर्थादृष्टसाधुशब्दप्रयोगज्ञानसाध्यसाधनभावविधिवाक्यगतपदव्याक्रिया तस्याश्च पूर्वप्रसिद्धतन्मूलत्वकल्पनागतेतरेतराश्रयत्वप्रसङ्गः प्रत्युक्तः । यदि ह्येकान्तेन “तस्मान्न ब्राह्मणेन म्लेच्छितवै” “एकः शब्दः सम्यग्ज्ञातः सुप्रयुक्तः शास्त्रान्वितः स्वर्गे लोके कामधुग्भवति”  \[तै॰ सं॰ ( ६﻿—४﻿—७ )\] “तस्मादेषा व्याकृता वागुद्यते” इति चैवमादिक्रतुपुरुषगतनियमविधिदर्शनोत्तरकालमेव व्याकरणेन प्रवर्तितव्यमिति पौर्वापर्यव्यवस्था भवेत्तत एवं पर्यनुयोगः प्रसज्येतापि व्याकृतत्वाश्रयो वेदविधिर्वेदविध्याश्रयं च व्याकरणं कथमवकल्पिष्यत इति । यदा तु किंचिद्ग्रन्थोपनिबद्धप्रकृतिप्रत्ययादिविभागद्वारप्रक्रियात्मकव्याकरणस्मृतिवर्जितकालाभावादन्वाख्यानान्वाख्येयान्वाख्यातविधिप्रयोगानन्वाख्यातप्रतिषेधवर्जनषट्कस्याप्यवगम्यमानवेदविधिमूलत्वादनादित्वे सति सर्वेषां वेदवेदियूपाहवनीयाध्वर्युगोदोहनादिस्वरूपतत्कार्यतत्साधनविधीनामिव सर्वदाऽनवगतपूर्वापरविभागसंबन्धेऽत्यन्तादृष्टार्थत्वमेव केवलं शास्त्रप्रत्ययाधीनं, तदा सर्वकालव्याक्रियमाणविद्यमानशब्दनियमविधेर्न किंचिदनुपपन्नम् । यत्तु वाचकत्वावाचकत्वव्यतिरिक्तसाध्वसाधुताभावाद्वाचकावाचकत्वयोश्च लौकिकप्रयोगप्रतिपत्तितद्विपर्ययमात्रशरणत्वाद्गाव्यादिशब्दानामवाचकत्वप्रतिज्ञाने लोकविरोधान्न भेर्यादिशब्दमातृकाक्षरपाठप्रसिद्धन्यूनातिरिक्तविपर्यस्तवर्णपदव्यतिरिक्तप्रसिद्धमध्ये कश्चिदपशब्दो नामास्तीति । तत्राभिधीयते﻿—

संमुग्धवाचके लोके लक्षणाद्वाचकः स्फुटः ।  
गम्यते स्मरणं चोक्तमाचाराद्बलवत्तरम् ॥  


लोकव्याकरणाभ्यां हि मिश्राभ्यामविप्लुतवाचकसिद्धिरिति तावदेव लोकव्यवहाराद्वाचकत्वज्ञानं जायते यावद्वयाकरणानुगतत्वं नाभ्युपगम्यते ।

यदा तु तयोर्मार्गभेदेन प्रतिपत्तिस्तदा ‘तेष्वदर्शनाद्विरोधस्य समा विप्रतिपत्तिः स्यात्’ \[जै० सू० ( १﻿—३﻿—४ )\]  इत्युपन्यस्य ‘शास्त्रस्था वा तन्निमित्तत्वात्’ इत्यनेनैवोत्तरेण व्याकरणाख्यशास्त्रगतप्रतिपत्तिबलीयस्त्वं तदभियुक्तपुरुषबलीयस्त्वं वा पूर्वमेव स्थापितम् ।

तर्केणावाचकत्वं च वदँल्लोकेन बाध्यते ।  
स्मर्यमाणविरोधस्तु ब्राह्मणाब्राह्मणादिवत् ॥  


यथैव तुल्यशिरःपाण्याद्याकारेष्वपि संकीर्णलोकदृष्टिग्राह्येषु ब्राह्मणादिषु मातापितृसंबन्धस्मरणादेव वर्णविवेकावधारणं भवति तथा साधुशब्दावधारणमपीति लोकविरोधाभावः ।

यथा च तुल्यपाण्यादिरूपत्वाद्वर्णसंकरम् ।  
वदतः स्मृतिबाधः स्यात्तथा वाचकसंकरम् ॥  


आदितश्च स्मृतेः सिद्धः प्रत्यक्षेणापि गम्यते ।  
साध्वसाधुविभागोऽयं कुशलैर्वर्णभेदवत् ॥  


यो नाम स्मृतिप्रतिपादितोऽर्थः कर्मफलसंबन्धवदनियतकालत्वान्न ज्ञायते कदा भविष्यतीति सोऽत्यन्तं प्रत्यक्षाद्यविषयत्वात्केवलशास्त्रमूलत्वेन स्थाप्यते । यस्य त्वादौ स्मरणजनितविवेके कृते तदनन्तरमेव प्रत्यक्षमपि विचाराभ्यासजनितसंस्कारस्य रागाभ्यासजनितषङ्जादिविभागविषयमिव साध्वसाधुशब्दरूपगोचरमुपजायते ।

तस्मै तर्केण यो नाम साधयेच्छब्दसंकरम् ।  
तस्य प्रत्यक्षबाधोऽपि वर्णसंकरबाधवत् ॥  


तेनापशब्दगतवाचकत्वापादनस्यैव समस्तप्रमाणविरोधः शक्यो वक्तुं न स्मर्यमाणशब्दसाधुत्वपक्षस्येति निरवद्यता । तेनादृष्टार्थप्रत्यायननियमप्रतिषेधद्वारं धर्माधर्मसाधनत्वकृतमपि साध्वसाधुत्वज्ञानमुपपत्स्यते । यस्त्वाह—साधुत्वं नेन्द्रियग्राह्यमित्यादिश्लोकम् । तं प्रत्येवं वक्तव्यम् ।

साधुत्वमिन्द्रियग्राह्यं लिङ्गमस्य च विद्यते ।  
शास्त्रस्य विषयोऽप्येष प्रयोगोऽप्यस्त्यसंकरः ॥ इति ।  


ग्रस्तनिरस्ताम्बूकृतादिदोषवर्जितनियमह्रस्वादिकालाभिव्यङ्ग्ययथालक्षितक्रमग्राह्यवर्णानां स्मर्यमाणाविनष्टवाचकरूपविषयश्रोत्रज्ञानेनोदात्तादिवदिन्द्रियग्राह्यत्वम् । तदुत्तरकालप्रवृत्तव्यवहारगतार्थप्रतिपत्तिसहितलक्षणगतप्रकृतिप्रत्ययलोपागमविकारादेशादिलिङ्गमप्यव्यभिचारि विद्यते । शास्त्रस्य च द्विविधस्यापि श्रुतिस्मृतिरूपस्य स्वर्गलोकयज्ञोपकारसिद्धिसाधनभावप्रतिपादनार्थस्यार्थानर्थकार्यस्वरूपज्ञानार्थस्य चायमेवंविध एवान्योऽपि विषयः । अविनष्टैः शब्दैर्भाषमाणस्य स्वर्गयज्ञोपकारौ भवतः । याज्ञे च कर्मण्यपशब्दैर्भाषमाणस्यानृतमिव वदतः प्रतिषिद्धाचरणनिमित्तक्रतुवैगुण्यप्रसङ्गः । यथोक्तं “वाग्योगविद्दुष्यति चापशब्दैः” इति । एतौ द्वावप्यर्थौ न शास्त्रादृतेऽन्येन प्रतिपादयितुं शक्येते इत्यतीव शास्त्रविषयः । द्वाम्यामेव च विधिप्रतिषेम्यामविनष्टैः शब्दैः स्वर्गयज्ञोपकारकामो भाषेत न विनष्टैरिति न प्रतिशब्दापशब्दमनन्तविधिप्रतिषेधकल्पनप्रसङ्गः । न च विधिप्रतिषेधविषयेणैव शास्त्रेण भवितव्यं न प्रमेयस्वरूपज्ञापनार्थेनेत्येतदीश्वराज्ञासिद्धम् । न हि ‘अविनाशी वा अरे अयमात्माऽनुच्छितिधर्मा’ इत्यादि, ‘चतुस्त्रिंशदाश्चीनानि सरस्वत्या विनशनप्लाक्षप्रश्रवणे’ इत्येवमादिवाक्यशेषाणां च शास्त्रगतानामर्थतत्त्वप्रतिपादनपरत्वं न लभ्यते । नापि तत्प्रतिपादने शास्त्रशब्दवाच्यत्वबाधः । अथापि विधिप्रतिषेधात्मकेनैव शास्त्रेण भवितव्यमिति का चित्परिभाषा तथाऽप्येवंविधाः साधुशब्दाः प्रत्येतव्या इतीदृशो विधिः संभवत्येव । यो वाक्यान्तरावगतादृष्टफलार्थी यद्यविनष्टैः शब्दैर्भाषितुमिच्छेत् स चैतानेवंरूपानेतत्क्रममांत्रांश्च वर्णानुपाददीत नाधिकान्न न्यूनांश्चेति यावद्रूपं विधिप्रतिषेधौ शक्यौ दर्शयितुमिति शास्त्रविषयत्वसिद्धिः । निःसंदिग्धवृद्धबालप्रयुक्तदेवदत्ततत्तादिशब्दोपमयाऽपि च सर्वशब्दानां विनष्टाविनष्टरूपैरवश्यं भवितव्यमिति शक्यं विज्ञातुम् । एवं व्याकरणानुगतवैदिकशब्दाविनाशसादृश्यादपि तद्विधलौकिकाविनष्टत्वोपमानं दर्शयितव्यम् । तथा लौकिकार्थप्रत्ययोत्थापितवाचकत्वार्थापत्तिलभ्यस्तावदेकः साधुत्वनिश्चयः । ततः संभवत्प्रमादालस्यकरणवैगुण्यनिमित्तापभ्रष्टरूपवर्जितकेवलसाध्वन्वाख्यानस्यान्यथानुपपद्यमानत्वादपरयाऽप्यर्थापत्त्या सिद्धमेव साधुत्वज्ञानम् ।

अपभ्रंशेषु साधुत्वं तुल्यार्थत्वाद्यदुच्यते ।  
लक्षणाभावमार्गेण तस्याभावोऽपि निश्चितः ॥ इति ॥  


षण्णामपि प्रमाणानां साध्वसाधुत्वनिर्णये ।  
व्यापारोऽस्तीति को जल्पेत्साधुत्वं निष्प्रमाणकम् ॥  


यद्यप्यनभियुक्तानां प्रयोगोऽस्ति ससंकरः ।  
अभियुक्ता विवेक्ष्यन्ते तथाऽपि ब्राह्मणादिवत् ॥  


यथा च पद्मरागादीन्काचस्फटिकमिश्रितान् ।  
परीक्षका विजानन्ति साधुत्वमपरे तथा ॥  


यथा रत्नपरीक्षायां साध्वसाधुत्वलक्षणम् ।  
तथा व्याकरणात्सिद्धं साधुशब्दनिरूपणम् ॥  


पौरुषेयव्याकरणागमपरम्परायामपि च तदनुगतसाधुत्वानन्तरदर्शनात्पूर्वदृष्टविवेकज्ञानमात्रपरत्वाद्वा नान्धपरम्परावचनन्यायप्रसङ्गः । यावानिह दृष्टार्थांशः स वैदिकविधिप्रतिषेधद्वयादेवोपपन्नः । तत्सिद्धयर्थाविनष्टशब्दरूपज्ञानं वेदशिष्टप्रयोगसंवादिव्याकरणान्वाख्यानपारम्पर्येण सद्यः फलत्वात्सुलभमिति न पुरुषकृतत्वनिमित्तदोषप्रसङ्गः । यत्तु दृष्टार्थत्वात्स्वसामर्थ्यप्राप्तत्वादेव  \[जै॰ सू॰ ( ६﻿—२﻿—४ ) ।\] ‘अप्राप्ते शास्त्रमर्थवत्’ इति वाचकभाषणविधानमनुपपन्नमिति तत्राधिकरणेनैवोत्तरं दास्यते  \[जै॰ सू॰ ( ४﻿—२﻿—९ ) ।\] ‘नियमार्था वा श्रुतिरुच्यते’ इति । यत्त्ववाचकत्वेनापशब्दानामप्रसङ्गाद्वयावर्त्याभावे नियमानुपपत्तिरिति । तत्रोच्यते﻿—

नियमः परिसंख्या वा न व्यावर्त्याद्विनेष्यते ।  
नित्यतामात्रकारी तु नियमः किं न लभ्यते ॥  


सति भाषितव्ये कदाचिदविनष्टेन भाषेत कदाचित्प्रमादाशक्तिजापभ्रंशेनाप्यक्षिनिकोचनादिना वा शब्दरहितेनैव प्रत्यापयेत् ।

अत्र श्रेयोऽर्थिनोऽवश्यं साधुभाषा नियभ्यते ।  
नियोगेन हि तां कुर्वन्नपूर्वं साधयिष्यति ॥  


यद्यपि च नियमेऽन्यनिवृत्तिरवश्यं कल्पनीया तथाऽपि साधुशब्दस्मृतिव्यवहितानां +++(विप्रकर्षाभिधायिकालशब्दोक्तानामपशब्दानां, रूढपदपरामृष्टो योऽस्मर्यमाणावधिदीर्घकालप्रयोगो यश्च रूपशब्दोक्तम्लेच्छभाषणविलक्षणसाधुशब्दसादृश्यात्मकोऽर्थः, तदुभयात्मककारणजन्यया भ्रान्त्याऽऽधुनिकैर्वाचकत्वेन गृहीतानामित्यर्थः ।)+++कालरूढरूपभ्रान्तिवाचकत्वगृहीतानां चापशब्दानां संभवति प्रयोगप्रसङ्गे साधुनियमेन व्यावृत्तिः ।

अथ वा नैवापशब्दानामपृथक्त्वे केचिदेकक्रियाविषयानेकद्रव्यगुणादिवदभिधायां प्राप्नुवन्ति ये साधुनियमेन व्यावर्त्येरन् । किं तु ।

साधूनेव प्रयुञ्जाना नाशयेयुरयत्नतः ।  
मा विनीनशदित्येवं नियमस्तान्नियच्छति ॥  


तद्यथा । ‘यो विदग्धः स नैर्ऋतः’ इत्येवमादिदोषनिन्दापूर्वकम् ‘अविदहता श्रपयितव्यः’ इति नियम्यते । तथा ‘दुष्टः शब्दः स्वरतो वर्णतो वा’ इत्यादिना निन्दितत्वात्, ‘तस्माद्ब्राह्मणेन न म्लेच्छितवै नापभाषितवै म्लेच्छो ह वा एष यदपशब्दः’ इति प्रमादादिनिमित्तविनाशेन शब्दकार्यादर्थसाधनादपेतोऽयं म्लेच्छः,  \[मा॰ धा॰ ( २०५ ) ।\] ‘म्लेच्छ अव्यक्तायां वाचि’ इति स्मरणात्स न प्रयोक्तव्य इति प्रतिषेधः । ‘तस्मादेषा व्याकृता वागुद्यते’ इति च विधिरविनष्टप्रयोगनियमार्थः ।

ननु चाशक्तिजा दोषाः प्रमादजनिताश्च ये ।  
परिहर्तुमशक्यत्वान्निषेधस्याप्यगोचराः ॥  


उच्यते﻿—

प्रमादमेव मा कार्षीः सामर्थ्याय यतस्व च ।  
एवमर्थो निषेधोऽयं नाऽऽद्रियेतान्यथा ह्यसौ ॥  


अन्ये सुखमुखारूढा न क्लेशेन विवक्षवः ।  
शक्ताश्चैवाप्रमत्ताश्च वदेयुरनिवारिताः ॥  


अशक्तैर्नाशिताश्चान्ये दाक्षिण्याद्यनुवर्तनात् ।  
जानन्तोऽपि प्रयुञ्जीरन् यदि शास्त्रं न वारयेत् ॥  


अन्येऽपि प्राकृतालापैरशक्तैर्व्यवहर्तृभिः ।  
सह व्यवहरन्तस्तानुपेत्यापि प्रयुञ्जते ॥  


तत्कथं नाम यत्किंचित्स्यादपभ्रंशकारणम् ।  
दूरात्परिहरेयुस्तदिति यत्नो नियम्यते ॥  


यत्तु दृष्टार्थप्रत्यायननिराकाङ्क्षत्वाददृष्टार्थप्रयोगोत्पत्त्यशास्त्रत्वमिति । तत्रोच्यते﻿—

दृष्टे सत्यपि सर्वत्र नियमादृष्टमिष्यते ।  
क्रत्वर्थं पुरुषार्थं च तत्संयोगपृथक्त्वतः ॥  


 \[जै॰ सू॰ ( ४﻿—३﻿—३ ) ।\] ‘एकस्य तूभयत्वे संयोगपृथत्क्वं' तच्चेह प्रकरणानारभ्यवादाभ्यामवगतं, तत्र﻿—

क्रत्वर्थांशे परार्थत्वादर्थवादः फलश्रुतिः ।  
पुरुषार्थे तु निर्देशात्फलमात्रेयदर्शनात् \[जै॰ सू॰ ( ४﻿—३﻿—६ ) ।\]  ॥  


क्रत्वर्थं ह्यतिर्ज्ञातोपायत्वात्सर्वादृष्टोपसंग्रहक्षममिति नियमापूर्वमात्मसात्कुर्वत्पुरुषार्थांशे फलश्रुतिमर्थवादी करोति । पुरुषार्थस्य नियमस्य त्ववश्यकल्पनीयप्रयोजनत्वादर्थप्रतिपत्तेश्चापभ्रंशेऽप्यक्षिनिकोचादिभ्यो वा सुतरां सिद्धत्वादनाकाङ्क्षितनियमापूर्वोपजीवनसामर्थ्यं नास्तीत्यवश्यमर्थवादोपात्तमेव स्वर्गलोके कामधुगाद्येव फलत्वेनाऽऽश्रयणीयम् । यत्तु न ज्ञायते क्वेदं नियमापूर्वमाश्रितमिति, तत्राभिधीयते﻿—

क्रत्वर्थं तावदङ्गेषु तदर्थेष्वेव संश्रितम् ।  
अनङ्गत्वाभिधानार्थं स्यात्क्रत्वर्थं नराश्रितम् ॥  


 \[जै॰ सू॰ ( ३﻿—४﻿—९ ) ।\] ‘प्रकरणविशेषाद्वा तद्युक्तस्य तत्संस्कारो द्रव्यवत्’ इति हि ज्योतिष्टोमप्रकरणगतब्राह्मणशब्दलक्षिततदपूर्वसाधनयजमानसंस्कारत्वात्साधुभाषणनियमापूर्वस्य  \[जै. सू. ( ३﻿—८﻿—२ ) ।\] ‘याजमानास्तु तत्प्रधानत्वात्कर्मवत्’ इत्यनेन न्यायेन फलप्रतिग्रहणयोग्यत्वाधानार्थं तदाश्रितमेव विज्ञायते । पुरुषार्थवाक्येऽपि सम्यग्ज्ञातसुप्रयुक्तत्वाक्षिप्तज्ञातृप्रयोक्तृपर्युपस्थापनात्क्रियाफलयोश्च तद्गामित्वात्प्रधानयागाद्यपूर्ववदेव ज्ञातृप्रयोक्त्राश्रितं निष्पद्यते ।

तृतीयोक्तिक्रियागम्यगुणभावेऽपि वक्तरि ।  
संस्कार्यत्वात्प्रधानत्वं स्यात्प्रयाजाज्यशेषवत् ॥  


यथैव ‘प्रयाजशेषेण हवींष्यभिघारयति’ इति सत्यपि शेषस्य तृतीयानिर्देशे कार्योपयोगित्वात्संस्कार्यत्वावधारणमेवं ब्राह्मणस्यापीत्यदोषः ।

यदि वा ब्राह्मणेनेति तृतीया यागकारिणि ।  
कामधुक्छब्दयोगाच्च बहिः प्राधान्यकल्पना ॥  


नैव म्लेच्छनकारित्वात्तृतीयेयं प्रतीयते ।  
कुर्वता यागमित्येवं ब्राह्मणेनेति योज्यते ॥  


यागे यो गुणभावश्च संस्कारे सा प्रधानता ।  
न ह्यारादुपकारित्वं संयुक्तस्योपयोगिता ॥  


तच्चोपयोगित्वं प्रकरणतृतीयाविभक्तिश्रवणाभ्यामवगतं शेषस्वीकरणसमर्थं भवति । बाह्यपुरुषार्थत्वेऽपि कामधुक्छब्दस्य पुरुषोपभोग्यकाम्यमानार्थसाधनवचनत्वात्पुरुषप्राधान्यप्रतिपत्तिः । यद्यपि च साधुशब्दोच्चारणमुच्चारयित्रर्थं क्रत्वर्थं च न भवति तथाऽपि तद्गतनियमप्रतिषेधयोरेव क्रत्वर्थपुरुषार्थत्वे भविष्यतः । न हि यदर्थे कर्मणि यौ नियमप्रतिषेधौ तावेव केवलौ तदर्थौ भवतः । तथा हि﻿—

स्त्र्युपायमांसभक्षादिपुरुषार्थमपि श्रितः ।  
प्रतिषेधः क्रतोरङ्गमिष्टः प्रकरणाश्रयात् ॥  


क्रत्वर्थात्खादिराच्चेष्टा वीर्यसिद्धिर्विधानतः ।  
भोजनाच्चाप्यतिथ्यर्थादपूर्वं दातृसंश्रितम् ॥  


अतश्च परार्थोच्चारणाश्रितावपि नियमप्रतिषेधौ स्वप्रयोजनाकाङ्क्षावेलायां संनिहितपुरुषप्रधानौ विज्ञायेते ।

अतश्च वेदमूलत्वे सत्येवं प्रतिपादिते ।  
प्रयोगोत्पत्त्यशास्त्रत्वं यदुक्तं तदसत्कृतम् ॥  


यच्चास्य कृत्रिमत्वेन स्वतः शास्त्रत्वबाधनम् ।  
तत्प्रसिद्धिविरुद्धं स्यादचन्द्रशशिवाक्यवत् ॥  


शास्त्रशब्दो यदि तावद्रूढस्ततश्चतुर्दशसु तावद्विद्यास्थानेषु शास्त्रस्थानामेव प्रसिद्धस्तदन्तर्गतत्वाच्च व्याकरणस्य शास्त्रत्वनिराकरणानुपपत्तिः । अथापि शिष्यतेऽनेनेति शास्त्रत्वमन्वर्थमिष्यते तथाऽपि व्याकरणेन साधुशब्दाः शिष्यन्ते तदनुगमोपाया वा प्रकृतिप्रत्ययादयस्तदभियुक्तशिष्यजनो वेति सर्वथा शास्त्रशब्दप्रवृत्तिरविहता ।

प्रसिद्धमपि शास्त्रत्वं यस्तु तर्केण वारयेत् ।  
वेदस्यापि स नित्यत्वाद्व्योमवद्वारयिष्यति ॥  


यथैव हि व्याकरणादीनां कृत्रिमकाव्योपनिबन्धसाधर्म्याच्छास्त्रत्वं प्रतिषेद्धुमध्यवसीयते, तथाऽऽकाशदिक्कालात्मनां परमाणुदृष्टान्तबलेन नित्यत्वाद्वेदस्याशास्त्रत्वमप्ययत्नेनैव क्रियेत । यो हि नागरिकभाषाभिज्ञतया ग्रामीणैर्मातापितरावपि +++(शुक्लवचनमिति﻿—निष्ठुरवचनमित्यर्थः ।)+++शुक्लवचनैरभिदधीत स केनान्येन वार्येत ।

परत्राविनयं कुर्वन्पितृभ्यां वार्यते सुतः ।  
तयोरेवाविनीतस्य को भवेद्विनिवारकः ॥  


तथा बहिरसंबंद्धं वदन्वेदेन वार्यते ।  
साङ्गेन तं पुनर्निघ्नन्केनान्येन निवार्यते ॥  


क्रुद्धो यो नाम यं हन्ति स तस्याङ्गानि कृन्तति ।  
कृत्ताङ्गस्य ततस्तस्य विनाशः कियता भवेत् ॥  


तेन त्रयीं द्विषन्पूर्वं वेदाङ्गान्येव लुम्पति ।  
ततस्तेनैव मार्गेण मूलान्यन्यस्य कृन्तति ॥  


श्रुतिस्मृतिप्रमाणत्वे हेतुपूर्वं निरूपिते ।  
अङ्गानामप्रमाणत्वमशास्त्रत्वं च को वदेत् ॥  


यत्त्वितरस्मृतीनां प्रायेण सारूप्याद्वयाकरणस्य तद्विलक्षणत्वात्तन्मध्यपातित्वमसंभाव्यमिति । तत्रोच्यते । सर्वधर्मसूत्राणां वर्णाश्रमधर्मोपदेशित्वाद्धर्माणां चैकरूपप्रायत्वात्परस्परसंवादित्वं युक्तं, व्याक**रणस्य** त्वन्य एव साधुशब्दतत्त्वनिर्णयरूपो विषयस्तत्रास्य व्याकरणान्तरेणैव संगतिः स्यान्न धर्मसूत्रैः । स्मृतित्वं त्वङ्गानां धर्मसूत्राणां चाविशिष्टम् ।

अथापि स्मृतिशब्देन नाङ्गानामभिधेयता ।  
तथाऽप्येषां न शास्त्रत्वप्रमाणत्वनिराक्रिया ॥  


पुराणं मानवो धर्मः साङ्गो वेदश्चिकित्सितम् ॥  


इति हि तुल्यवत्प्रामाण्यस्मरणम्﻿—

अपि वा \[जै॰ सू॰ (१-३-१)\]  कर्तृसामान्यादुक्तो न्यायश्च यः स्मृतेः ।  
प्रमाणत्वे समानोऽसौ वेदाङ्गेष्वपि गम्यते ॥  


प्रमाणषट्कमूलत्वं पूर्वं चैषां प्रदर्शितम् ।  
दृष्टादृष्टफलत्वेन तस्मान्नास्त्यप्रमाणता ॥  


एकस्य च यदा युक्त्या समूलत्वं निरूपितम् ।  
पौरुषेयान्तरग्रन्थमूलताऽपि तदेष्यते ॥  


असंभावितमूलं हि पौरुषेयं यदुच्यते ।  
मूले तस्याप्रतिष्ठत्वं रूपे जात्यन्धवाक्यवत् ॥  


इह तु समूलत्वादेकान्तरितप्रामाण्यसिद्धिः । यत्तु सूत्रवार्तिकभाष्यकाराणामन्योन्यविगीतवचनत्वादप्रमाणत्वमिति । तत्राभिधीयते﻿—

स्मृतीनामप्रमाणत्वे विगानं नैव कारणम् ।  
श्रुतीनामपि भूयिष्ठं विगीतत्वं हि दृश्यते ॥  


विगीतवाक्यमूलानां यदि स्यादविगीतता ।  
तासां ततोऽप्रमाणत्वं भवेन्मूलविपर्ययात् ॥  


मूलानुरूप्येण हि स्मृतीनां प्रमाणत्वं तदविगानेन﻿—

परस्परविगीतत्वमतस्तासां न दूषणम् ।  
विगानाद्धि विकल्पः स्यान्नैकत्राप्यप्रमाणता ।  


धर्मसाधनतांशे च विगानं नैव विद्यते ।  
अन्वाख्यानविगानं तु लक्ष्यभेदान्न दुष्यति ॥  


पुनरुक्तत्वादिना हि यत्सूत्रप्रत्याख्यानं तस्य च पुनः समाधानम् ।

तस्यावैदिकमूलत्वान्न किंचिदपि दुष्यति ।  
ये चापीष्टयुपसंख्याने ते च स्मृत्यन्तराश्रिते ॥  


न चाधिकोपसंख्यानान्न्यूनस्यास्त्यप्रमाणता ॥  


तद्यथा । वाजसनेयिशाखायामाध्वर्यवं चरकशाखासु च बह्वित्येतावता नाल्पविषयमप्रमाणीकुर्वन्ति । तस्मादयमपि न दोषः । यस्तु सूत्रकारस्य प्रयोजनानभिधानोपालम्भः ।

स श्रुतिस्मृतिसिद्धत्वान्नोपालम्भत्वमर्हति ।  
ग्रन्थान्ते च स्वसंवेद्यं सुज्ञानं तत्प्रयोजनम् ॥  


सत्यवचनं च सर्वश्रुतिस्मृतिषु स्वर्गसाधनत्वेन यागसाधनत्वेन च नियतम् । सत्यं च द्विविधं शब्दसत्यमर्थसत्यं च । तत्र यथैव यथावस्थिताविप्लुतार्थवचनं श्रेयःसाधनमेवं यथावस्थितशब्दसत्यवचनमपि, यथा चार्थसत्यविपर्ययः प्रत्यवायायैवं विनियोगकालप्रयुक्तशब्दानृतवचनमपि । शब्दसाधुत्वज्ञानं च व्याकरणाभियोगविशेषादित्युक्तम् ।

तस्माद्विज्ञायमानत्वान्नोक्तं मूलकृता स्वयम् ।  
शास्त्रेण सर्वशब्दानामन्वाख्यानप्रयोजनम् ॥  


न च व्याकरणप्रयोजनाभिप्रायं प्रति केचिद्विवदन्ते । स एव त्वभिप्रायः किं न्याय्यो नेत्यर्थान्तरमेतत् ।

+++(लोकतोऽर्थप्रयुक्ते शब्दप्रयोगे शास्त्रेण धर्मनियमः ।)+++धर्माय नियमं चाऽऽह वाक्यकारः प्रयोजनम् ।  
वेदमूलस्तु तत्रैक एको व्याकरणाश्रयः ॥  


नियमद्वयप्रयुक्तं व्याकरणम् । साधुशब्दज्ञानात्तत्पूर्वप्रयोगाद्वा स्वर्गयज्ञोपकारसिद्धिरित्येतत्तावद्वेदमूलमनन्यप्रमाणकत्वात् । अतश्चायं तावद्वेदाख्येन शास्त्रेण धर्मनियमः ।

तथा व्याकरणाख्येन साधुरूपं नियम्यते ।  
अविशेषेण सिद्धिः स्याद्विना व्याकरणस्मृतेः ॥  


तेन वेदावगतसम्यग्ज्ञातसाधुशब्दप्रयोगात्मकधर्माङ्गत्वेन व्याकरणप्रक्रियेतिकर्तव्यतया नित्यवाचकशब्दरूपज्ञाननियमः क्रियते । यच्च कात्यायनेन ज्ञाने धर्म \[म॰ भा॰ पस्पशाहिनके ।\]  इति चेत्तथाऽधर्म इति तन्त्रेण प्रसङ्गेन वाऽपशब्दज्ञानादधर्मत्वापत्तिदोषमभिधाय +++(शास्त्रपूर्वके प्रयोगेऽभ्युदयस्तत्तुल्यं वेदशब्देन ।)+++शास्त्रपूर्वप्रयोगेऽभ्युदय इति निःश्रेयससिद्धयुपायेऽवधारिते यत्पुनः परावृत्त्य भाष्यकारेणोक्तम्,  \[म॰ भा॰ पस्प॰ ।\] ‘अथ वा पुनरस्तु ज्ञाने धर्म इत्यभ्युपेत्यवादमात्रं तत्पूर्वोक्तदोषपरिहारसामर्थ्यप्रदर्शनार्थं कृत्वाचिन्तान्यायेनोक्तम् । परमार्थतस्त्वन्यानर्थक्यप्रसङ्गविज्ञातपारार्थ्यापादितार्थवादत्वात्फलश्रुतिर्न फलप्रतिपत्तिक्षमा विज्ञायते । यथा ‘योऽश्वमेधेन यजते य उ चैनमेवं वेद’ इति ज्ञानमात्रादेव ब्रह्महत्यातरणं यदि सिध्येत्को जातुचिद्बहुद्रव्यव्ययायाससाध्यमश्वमेधं कुर्यात् । तद्विधानं तानर्थकमेव स्यात् । एवं शब्दज्ञानाच्चेद्धर्मः सिध्येत्को नामानेकताल्वादिव्यापारायासखेदमनुभवेत् । तस्भात्क्रतुवदेव ज्ञानपूर्वप्रयोगस्यैव फलं कारणे कार्यवदुपचारात्तण्डुले +++(देवो वर्षति तण्डुलान् इत्यत्र यथा तण्डुलशब्दो वृष्टावुपचर्यते इति दृष्टान्तार्थः ।)+++देववर्षणवज्ज्ञाने धर्मवचनमापादिताधर्मपरिहाराभिधानशक्तिमात्रप्रदर्शनार्थमेवोपन्यस्तं न फलवत्त्वप्रतिपादनाय । ‘द्रव्यसंस्कारकर्मसु परार्थत्वात्’ \[जै॰ सू॰ ( ४﻿—३﻿—१ ) ।\]  इत्यनेन न्यायेन ज्ञानस्य पुरुषशब्दसंस्कारत्वेन निराकाङ्क्षस्य फलसंबन्धासंभवात् ।

सर्वत्रैव हि विज्ञानं संस्कारत्वेन गम्यते ।  
पराङ्गं चाऽऽत्मविज्ञानादन्यत्रेत्यवधारणात् ॥  


आत्मज्ञानं हि संयोगपृथक्त्वात्क्रत्वर्थपुरुषार्थत्वेन ज्ञायते तेन विना परलोकफलेषु कर्मसु प्रवृत्तिनिवृत्त्यसंभवात् । तथा ‘य आत्माऽपहृतपाप्मा विजरो विमृत्युर्विशोको विजिघत्सोऽपिपासः सत्यकामः सत्यसंकल्पः सोऽन्वेष्टव्यः स विजिज्ञासितव्यः' तथा ‘मन्तव्यो बोद्धव्यः’ तथा ‘आत्मानमुपासीत’ इति कामवादलोकवादवचनविशेषैर्जिज्ञासामननसहितात्मज्ञानकेवलावबोधपर्यन्तस्पष्टात्मतत्त्वज्ञानविधानापेक्षितवाक्यान्तरोपात्तद्विविधाभ्युदयनिःश्रेयसरूपफलसंबन्धः । ‘स सर्वांश्च लोकानाप्नोति सर्वांश्च कामानाप्नोति तरति शोकमात्मवित्तथा स यदि पितृलोककामो भवति संकल्पादेवास्य पितरः समुत्तिष्ठन्ति तेन पितृलोकेन संपन्नो महीयते’ इत्यादिना योगजन्याणिमाद्यष्टगुणैश्वर्यफलानि वर्णितानि । तथा ‘स खल्वेवं वर्तयन्यावदायुषं ब्रह्मलोकमभिसंपद्यते न स पुनरावर्तते’ इत्यनिरावृत्त्यात्मकपरमात्मप्राप्त्यवस्थाफलवचनम् । अप्रकरणगतत्वेनानैकान्तिकक्रतुसंबन्धाच्च नाञ्जनखादिरस्रुववाक्यादिफलश्रुतिवदर्थवादत्वम् ।

न च ज्ञानविधानेन कर्मसंबन्धवारणम् ।  


प्रत्याश्रमवर्णनियतानि नित्यनैमित्तिककर्माण्यपि पूर्वकृतदुरितक्षयार्थमकरणनिमित्तानागतप्रत्यवायपरिहारार्थं च कर्तव्यानि । न च तेषां भिन्नप्रयोजनत्वाद्भिन्नमार्गत्वाच्च बाधविकल्पपरस्पराङ्गाङ्गिभावाः संभवन्ति । शब्दज्ञानस्य त्वेकान्तेन प्रयोगाङ्गत्वात्पूर्वतरभावित्वाच्च न पृथक् फलसंबन्धसंभव इति ज्ञानपूर्वप्रयोगफलवत्त्वमेव निश्चीयते । यत्त्वादिमद्वयाकरणज्ञानतत्पूर्वकप्रयोगफलसंबन्धोऽनादिविधिमूलो नावकल्पत इति । तत्र यूपादिकरणवद्वयाकरणपरम्परानादित्वादनुपालम्भः । ‘तस्मादेषा व्याकृता’ इति च व्याकरणव्यवहारनित्यत्वमुक्तम् ।

न चैषा संप्रदायेन व्याकृतेत्यभिधीयते ।  
तत्र ह्युच्यत इत्येव व्याकृतेति तु निष्फलम् ॥  


यदपि च मनुना पङ्क्तिपावनमध्ये केदादेवोपलभ्योक्तम् । ‘यश्च व्याकुरुते वाचं यश्च मीमांसतेऽध्वरम्’+++(यश्च व्याकुरुते वाचं यश्च मीमांसतेऽध्वरम् । तावुभौ पुण्यकर्माणौ पङ्क्तिपावनपावनौ ।)+++ इति तेनापि पूर्वपश्चादुक्ताधीतवेदत्वयज्ञमीमांसनव्यतिरिक्तविषयेण सताऽवश्यमेतदेव व्याकरणज्ञानमाश्रयितव्यमिति तन्नित्यत्वसिद्धिः +++(अत्रच वार्तिककारैः ‘तदशक्तिश्चानुरूपत्वात्’ इति सूत्रं प्रसङ्गात्पूर्वमेव ‘अन्यायश्चानेकशब्द्बत्वम्’ इति सूत्रव्याख्यानान्ते ‘यथा प्रकृति सारूप्यद्वारेणापभ्रंशा’ इत्यादिग्रन्थेन व्याख्यातत्वान्न व्याख्यातम् । एवं ‘एकदेशत्वाच्च विभक्तिव्यत्यये स्यात्’ इति सूत्रं च भाष्यकारैः सुस्पष्टं व्याख्यातत्वादुपेक्षितमिति वेदितव्यम् ।)+++ ॥ २७ ॥ २८ ॥ २९ ॥

इति व्याकरणाधिकरणम् ॥ ८ ॥

## आकृत्यधिकरणम्

इह नामाख्यातोपसर्गनिपातानां मध्यान्नामानि परिगृह्यन्ते, तेषामपि जातिगुणक्रियाद्रव्ययदृच्छासर्वनामशब्दानां मध्याज्जातिशब्दाश्चिन्त्यन्ते । तेषामप्येकं गोशब्दमुदाहृत्यविचार्यते किं पुनरयमाकृतेर्वाचकोऽथ व्यक्तेरिति, ततः ।

( लोकवेदयोः शब्दार्थानामनन्यत्वनिरूपणम् । )  


एतत्सान्यासिकं कृत्वा वक्ष्यमाणं तु सांप्रतम् ।  
उपायफलसिद्धयर्थमिदं तावद्विचार्यते ॥  


किं य एव लौकिकाः शब्दास्त एव वैदिकास्त एव चैषामर्था उतान्य इति । आह﻿—

किं लोकवेदशब्दानामेकत्वप्रतिपादने ।  
प्रयोजनं यतः पूर्वं तावत्तत्प्रतिपाद्यते ॥  


उच्यते﻿—

फलमस्य विचारस्य वैदिकेषु भविष्यति ।  
लोके च निर्णयोपायस्तेनैकत्वाय यत्यते ॥  


यदि शब्दार्थानामनन्यत्वं लोकवेदयोर्भवेत्तत एतस्या व्यक्त्याकृत्यभिधानचिन्ताया वृद्धव्यवहारस्थानेकप्रयोगानुसरणद्वारेणाभिधेयानभिधेयत्वनिर्णयः शक्यते कर्तुम् ।

प्रयोजनं तु लोकस्य न किंचिदपि सिध्यति ।  
आकृतिव्यक्तिवाच्यत्वपरमार्थनिरूपणात् ॥  


संमूर्छितानेकार्थसंनिधाने हि शब्दः प्रयुक्तः कियत्यप्यर्थजाते प्रत्यय करोति तेन चाविविक्ताभिधेयगम्यमानाशेनापि समस्तधर्मोपेतेन कार्यसिद्धौ क्रियमाणायां प्रयुक्तः ।

यद्युच्यमानया कार्यं यदि वा जातिगम्यया ।  
समस्तं क्रियते व्यक्त्या को विवेकधियो गुणः ॥  


यद्युच्येतेहापि वेदवत्सामान्यविशेषलक्षणबाधसिद्धिरेव प्रयोजनामिति । तदुच्यते﻿—

सर्वं हि दधिदानादि लोके \[जै॰ सू॰ ( ११﻿—१﻿—४ ) ।\]  कर्मार्थलक्षणम् ।  
तद्वज्ञात्क्रियमाणे तु न चिन्त्ये श्रुतिलक्षणे ॥  


तेन लोके विचारोऽयं जायते निष्प्रयोजनः ।  
स्यात्प्रयोजनवान्वेदे ज्ञानोपायस्तु दुर्लभः ॥  


तेन शब्दार्थभिन्नत्वे व्यक्त्याकृतिविचारणा ।  
वाच्यावाच्यविवेकाय न कर्तव्या कथंचन ॥  


अभेदे सति लोकस्थैः कृतः शब्दार्थनिर्णयः ।  
तस्मिन्ननुपयुक्तोऽपि फलं वेदेषु दास्यति ॥  


तेन लौकिकवैदिकशब्दार्थैकत्वे सत्याकृत्यधिकरणमुपपत्तिमत्त्वात्प्रवोजनवत्त्वाच्चाऽऽरब्धव्यम् । भेदपक्षे त्वानारभ्यमित्यवधृत्य भेदपक्षस्तावत्प्रतिपाद्यते । नियतानियतस्वरच्छान्दसप्रकृतिप्रत्ययलोपागमवर्णविकारसदसद्भावकृतरूपभेदादध्यायानध्यायोपनीतानुपनीतत्रैवर्णिकचातुवर्ण्यप्रयोज्याप्रयोज्यत्वगुरुशुश्रूषाराधितगुरुसंप्रदाययदृच्छाप्रयुक्तवाक्यंत- दर्थान्यत्ववद्यदि पदपदार्थान्यत्वं लोकवेदयोस्ततो लौकिकानामेव व्यवहारोपनिपातादर्थवत्ता, वेदे त्वानर्थक्यान्न चोदनालक्षणो धर्मः । स्वरेण रूपभेदं मन्यते ।

अध्यायानध्यायतया वृत्रहननाद्यर्थयोगेन चाविदग्धवाक्यवदुत्तानवहनवाक्यभङ्गः । सर्वेषां च वैदिकानामन्यत्वान्न ततोऽपि पौर्वापर्येणार्थावगतिः । ग्राह्यत्वादिधर्मभेदनियतानियतपदवाक्यरचनाद्वारा व्यपदेशरूपभेदाभ्यां सर्वशब्दानामर्थानां लौकिकानां वैदिकानां च भेद इति प्राप्तेऽभिधीयते﻿—

प्रयोगचोदनाभावादेकत्वं तेषु गम्यते ।  
तस्मात्सिद्धिः फलत्वाच्चेदविभागाद्भविष्यति ॥  


भेदे सत्यपूर्वात्सर्ववैदिकपदानामनवगतसंबन्धत्वेनार्थशून्यत्वात्क्रियाकारकसंसर्गात्मकप्रयोगचोदनानामभाव एव स्यात् ।

एकत्वे सति सद्भावादिति वा हेतुवर्णना ।  
अर्थैकत्वं प्रधानत्वाद्वस्त्वभेदोऽथ वोच्यते ॥  


शब्दार्थैकत्वमिति वक्तव्येऽर्थैकत्ववचनं फलादेव शब्दैकत्वोक्तिसिद्धिं मत्वैवमुक्तम् । अथ वा वस्तुमात्रपर्यायत्वादुभयसाधारण्याभिप्रायेणैवार्थैकत्वोक्तिः । प्रयोगचोदनाभावप्रसङ्गः परपक्षे स्वपक्षे वा तद्भावसिद्धिर्वेदवादिनैव सह विवादेऽवकल्पते नान्येनेत्यत आह﻿—**प्रयोजनमिदं** तत्प्रमाणमभिधीयतामिति । तदुच्यते । प्रत्यभिज्ञारूपप्रत्ययविभागाज्ज्ञायमानोभयप्रमेयरूपाविभागाद्वा वाक्यतत्समूहमात्रनिबन्धनापन्नपदवर्णविषयत्वव्यपदेशाविभागाद्वा तथोच्चारयितॄणां स्थानकरणप्रयत्नाविभागाद्वा लक्षणविदां वा बहुतरानुगमनाविभागादिति हेत्वर्थविकल्पाः ।

प्रत्यक्षप्रत्यभिज्ञानाच्छब्दैकत्वं प्रतिष्ठितम् ।  
एकशब्दोत्थितज्ञानग्राह्यत्वाच्चैकवाक्यता ।  


यथाश्रुतगवादीनां याऽपि वाच्यान्तरे श्रुतिः ।  
अर्थैकत्वाविरोधेन गुणमात्रपरा तु सा ॥  


यथा हि वामना गावो नराश्चिपिटनासिकाः ।  
कर्णप्रावरणाश्चान्ये नरार्थत्वाच्च न च्युताः ॥  


एवं सत्येव गोत्वादौ धर्मो यदि विलक्षणः ।  
नैतावताऽर्थभेदोऽस्ति विशेषानभिधानतः ॥  


न च या एव देवानां गावस्ता एवावश्यं सर्वत्र वैदिकस्य गोशब्दस्य वाच्या भवन्ति । मनुष्यगवीषु दक्षिणादिसाधनेषु सुतरां प्रयुज्यमानत्वात् ।

एवं हिरण्यपर्णत्वं मेरौ यदि वनस्पतेः ।  
देवलोके ततः शब्दः किमर्थान्तरवाच्ययम् ॥  


यच्चैतद्धृतमस्माकं देवानां मध्विदं यदि ।  
रसवीर्यादिभिस्तत्र न शब्दार्थोऽन्यथा भवेत् ॥  


न च सर्वाप्रसिद्धत्वे गम्येतैकोऽपि कश्चन ।  
तेनासिद्धैरसिद्धानां नास्त्यन्यत्वनिरूपणम् ॥  


अतोऽवश्यमेतेषामेव गवादीनां देवसंबद्धानामुत्तानवहनप्रतिपादनमिति वक्तव्यम् । अथ वा भूमिष्ठानामेव सतां केनापि गुणवादेन पृथिवीगोलकत्रैलोक्यभ्रमणादिना वा पुराणोक्तेन दृष्टिवशाद्यथैव वयमुपरि देवान्पश्याम एवमधो द्युपरिवर्तनादयमपि लोको देवैरुपरि दृश्यत इति उत्तानवहनदृष्टिः । तस्माल्लोकवेदयोरभिन्नाः शब्दार्था इति सिद्धे ।

विचार्यते किमाकृतिः शब्दार्थोऽथ व्यक्तिरिति ।

द्वौ च पक्षावुपन्यस्तौ भाष्यकारेण यद्यपि ।  
व्याख्यातारस्तथाऽप्यत्र कुर्युः पक्षान्तराण्यपि ॥  


नियोगेन विकल्पेन द्वे वा सह समुच्चिते ।  
संबन्धः समुदायो वा विशिष्टा वैकयेतरा ॥  


एते पक्षाः पुनर्योज्या व्यतिकीर्णाः परस्परम् ।  
लिङ्गकारकसंख्याभिः संहतासंहतात्मभिः ॥  


पुनर्जात्यादिपक्षाणां तादृश्येवात्र योजना ।  


प्रथमं तावदष्टपक्ष्येवं दर्शयितव्या । गोशब्दस्यार्थः किमाकृतिरेव, व्यक्तिरेव, उताऽऽकृतिर्वा व्यक्तिर्वा, अथाऽऽकृतिश्च व्यक्तिश्च, किमुभयोः संबन्ध उत समुदायः, किमाकृतिविशिष्टा व्यक्तिरुत व्यक्तिविशिष्टाऽऽकृतिरिति । तथा किमाकृत्यैव विशिष्टः संबन्धः किं व्यक्त्यैव आकृत्या वा व्यक्त्या वा, अथ समुदायेनाप्याकृतिविशिष्टया व्यक्त्या, अथ व्यक्तिविशिष्ट्याऽऽकृत्या, अथ परस्परविशिष्टाभ्यां द्वाभ्यामिति । तथा किमाकृत्यैव विशिष्टः समुदाय इत्याद्यपि पूर्ववदेव संबन्धविशिष्टसमुदायपक्षमात्रातिरिक्तं योजनीयम् । एवं किमाकृत्यैव विशिष्टः संबन्ध एव, उत व्यक्त्यैव, अथवाऽकृत्या वा व्यक्त्या वा, अथ समुदायेन किमन्यतरविशिष्ट्याऽन्यतरया, अथोभाभ्यामित्येवं समुदायविशेषणत्वपक्षाः पूर्ववदेव योज्याः ।

एवं किं संबन्धेनैव विशिष्टाऽऽकृतिरथ समुदायेनैवाथ विकल्पमानाभ्यामुत समुच्चिताभ्याम् । तथैतद्विशिष्टा किमाकृतिरेवाथ व्यक्तिरेव, अथ विकल्पिते किं समुच्चिते किमिति । तथा किमाकृतिविशिष्टसंबन्धविशिष्टा व्यक्तिरेवाथ व्यक्तिविशिष्टसंबन्धविशिष्टाऽऽकृतिरेवाथ विकल्प उत समुच्चयः । एवं समुदायेनापि योज्यम् । तथा संबन्धविशिष्टव्यक्तिविशिष्टाकृतिरेवाथ संबन्धविशिष्टाकृतिविशिष्टा व्यक्तिरेवाथ विकल्पोऽथ समुच्चयः । एवं समुदायविशिष्टपक्षाः कल्पयितव्याः । तथा किं जात्यैव विशिष्टेन संबन्धेन विशिष्टा व्यक्तिः, अथ व्यक्त्यैव विशिष्टेन संबन्धेन विशिष्टा जातिरथ विकल्पोऽथ समुच्चयः । एवं समुदायेनापि विशिष्टता योज्या । तथा किं संबन्धेनैव विशिष्टया जात्यैव विशिष्टा व्यक्तिरुतैवंविधया व्यक्त्यैव विशिष्टा जातिरथ विकल्पोऽथ समुच्चयः ।

एवं समुदायेनैव विशिष्टयेत्यपि योजयितव्यम् । एवं जातिलिङ्गयोर्जातिकारकयोर्जातिसंख्ययोश्च प्रत्येकं जातिव्यक्तिपक्षविकल्पितसमुच्चितपक्षोत्थानं दर्शयित्वा व्यक्तेर्लिङ्गादीनां च दर्शयितव्यम् । तथा लिङ्गसंख्या लिङ्गकारकसंख्या कारकयुगलान्यपि विकल्प्य प्रत्येकद्वित्रिलिङ्गादिसहितैकजातिव्यक्तिविकल्पास्त्रियोगपञ्चयोगाश्रया दर्शयितव्याः ।

एवं शब्दस्वरूपस्य पुनर्जात्यादिभिः सह ।  
एकद्वित्रिचतुष्पञ्चषट्कैः सह विकल्पना ॥  


एते चात्यन्तनिष्कृष्टाः पक्षा यद्यपि न स्थिताः ।  
बुद्धया तथाऽपि भिद्यन्ते जातिद्रव्यगुणादिवत् ॥  


सर्वत्रेन्द्रियलिङ्गाभ्यां भेदः स्तोकोऽवगम्यते ।  
शब्देन तु सुसूक्ष्मोऽपि वस्तुभागो विभज्यते ॥  


पदात्प्रभृति चैवं या प्रज्ञा ज्ञातुर्विजृम्भते ।  
पुष्पिता सा पदार्थेषु वाक्यार्थेषु फलिष्यति ॥  


अत्र चाऽऽकृतिरेवेति दृढः पक्षोऽयमेकतः ।  
इतरे त्वन्यतः सर्वे व्यक्तिपक्षानुयायिनः ॥  


व्यक्तौ निराकृतायां च समस्तानां निराक्रिया ।  
सुलभेति न सर्वेऽमी भाष्यकारेण दर्शिताः ॥  


न चैतस्मान्न सन्त्येव न चैते निष्प्रयोजनाः ।  
विकल्पिता हि जिज्ञासोः प्रज्ञाविकसनक्षमाः ॥  


दर्शितेष्वपि सर्वेषु विचारः क्रियते द्वयोः ।  
का शब्देनाऽऽकृतिव्यक्त्योरुच्यते काऽनुगम्यते ॥  


**ततश्च**﻿—

विचारमुखसिद्धयर्थं स्वरूपं तावदेतयोः ।  
प्रश्नपूर्वमुपन्यस्य याथात्म्येन निरूप्यते ॥  


ननु प्रथमपाद एवाऽऽकृतेर्निरूपणादिदानीं प्रश्नोत्तरे मन्दप्रयोजने । उच्यते﻿—

सत्यमेवाऽऽकृतिः पूर्वं प्रत्यक्षेण निरूपिता ।  
संस्थानाशङ्कया त्वत्र सामान्यात्मा निरूप्यते ॥  


**द्रव्यगुणकर्माणां सामान्यमात्रमाकृतिरिति ।**

द्रव्यादीनां च सामान्यं परापरविभागवत् ।  
वस्तुत्वं प्रथमं तत्र द्रव्यत्वाद्यपरं तथा ॥  


पुनर्वायुत्वतेजस्त्वजलत्वात्मत्वभिन्नता ।  
पृथिवीत्वाद्घटत्वं च तद्व्यक्तिषु समाप्यते ॥  


वृक्षत्वात्परतश्चेष्टं शिंशपात्वादि केवलम् ।  
शरीरत्वाच्च गोवाजिहस्तिपुंस्त्वादि गम्यते ॥  


वाजिकत्वादि चाश्वत्वात्कर्कादिस्तु गुणो मतः ।  
हस्तित्वाद्भद्रमद्रादिदिङ्नागकुलजातयः ॥  


पुंस्त्वाद्ब्राह्यणकौण्डिन्यकठत्वादि समाप्यते ।  
तथा गुणत्वकर्मत्वरूपता जन्मतादि यत् ॥  


ततः शुक्लादि तद्वयक्तिगुणेषु प्रतितिष्ठति ।  
कर्मणामपि यागत्वहोमत्वादिविभागतः ॥  


अपर्यायस्मृतैरुक्तं धातुभिः प्रविंभज्यते ।  
पुनर्विधानसंख्याख्या गुणप्रकरणान्तरैः ॥  


अन्ये तु भेदमाचार्याः कर्मणामेव मन्वते ।  
अपि वाऽव्यतिरेकात्स्याद्देशादेरेकरूपता ॥  


रूपशब्दाविभागाच्च  \[जै. सू. ( ६﻿—३﻿—४ ) इत्येत्रेति शेषः ।\] वक्ष्यत्येतद्धि जैमिनिः ।  
एवं प्रपञ्चितं सर्वमर्थसामान्यमाकृतिः ॥  


न संस्थानं कुतो ह्येतदात्मादिगुणकर्मसु ।  


सर्वेषु हि पार्थिवेषु गवादिघटादिषु संस्थानं भवेत् । अग्नितोयवाय्वाकाशादीनां तु पार्थिवद्रव्यपरिग्रहवशादाकारानुवृत्तिः कल्प्येत न स्वातन्त्र्येण, दिक्कालात्ममनसां तु गुणकर्मणां च न कथंचिदपि संस्थानं संभवति । सामान्यमात्रं तु सर्वस्वविशेषानुवृत्तिरूपं संभाव्यते । तस्मादेतदेवाभिधेयाकृतिलक्षणं नावयवरचनासंस्थानाकृतित्वमवकल्पते ।

संस्थानस्य च नाशित्वात्प्रतिव्यक्ति च भेदतः ।  
सामान्यव्यवहारित्वं नाऽऽकृतित्वेऽवकल्पते ॥  


अथ संस्थानसामान्यमाकृतित्वेन गृह्यते ।  
अश्वादिष्वपि तुल्यत्वाद्भवेदाकृतिसंकरः ॥  


न चावान्तरसंस्थानं सर्वगोपिण्डवृत्ति यत् ।  
अश्वादिभ्यो निवृत्तं च गोशब्दालम्बनं भवेत् ॥  


तस्य ह्युपलक्षणमालोच्यमानं न जातेरन्यल्लभ्यते ततश्च जातिरेव सामान्यमिति न्यायेंनाऽऽपद्यते । तेन प्रथमपादे रुचकस्वस्तिकवर्धमानकोदाहरणात्संस्थानाकृत्यभिधानाशङ्काक्षयादर्शनवदासीदित्येताभ्यां प्रश्नोत्तराभ्यां व्यावर्त्यते । अतश्च द्रव्यगुणकर्मणां यावत्किंचित्प्राग्व्यक्तिभ्यः सामान्यं तत्सर्वमाकृतिरेवेत्यभिप्रेत्य मात्रशब्दः प्रयुक्तः । **असाधारणविशेषा व्यक्तिरिति** । के चिदाहुः । असाधारणा विशेषा एव व्यक्तिः । विशेषव्यतिरिक्तव्यक्त्यभावादिति ।

तत्तु नैवं विशेषेभ्यो व्यक्तिरन्यैव हीष्यते ।  
खण्डमुण्डादयः सर्वे विशेषत्वेन संमताः ॥  


ते चान्यत्रापि दृश्यन्ते तथा जात्यन्तरेष्वपि ।  
शाबलेयादिभेदोऽस्ति तदपत्यान्तरेष्वपि ॥  


खण्डमुण्डादयस्तावदन्या अपि व्यक्तयो भवन्त्येव गवयमहिषादिव्यक्तयश्च । शाबलेयोऽपि यथैकस्तथाऽन्योऽपि यः शबलापत्यत्वेन गम्यते स सर्वः शाबलेयः । एतच्चोभयवर्णनिमित्तं वा यादृच्छिकं वा नामान्यत्रापि विनियोगवशाद्वर्तत एव । तदपत्ये च शाबलेय इत्यसाधारणव्यपदेशानुपपत्तिः । विशेषव्यक्तिशब्दयोर्बहुवचनैकवचनान्तयोः सामानाधिकरण्यप्रयोगवचनभेददोषः । तस्मादसाधारणा विशेषा यस्यां सा व्यक्तिरित्येवं व्याख्येयम् । ननु पूर्वोक्तेन न्यायेन खण्डादीनामपि बहुव्यक्तिसाधारण्याद्वयक्तिव्यतिरिक्तानां चान्येषां केवलैकैकव्यक्तिगतानां विशेषाणामसंभवाद्बहुव्रीहिरप्यनुपपन्नः । उच्यते । नैव विशेषाणां प्रत्येकमसाधारणत्वमाश्रित्य व्यक्तिविशेषणत्वेनोपादानम् । कथं तर्हि साधारणरूपाणामप्येकद्वित्रादिभेदेन क्वचिदुपलब्धानां यदेकत्र पिण्डीकृतानां ग्रहणं तदपेक्षमसाधारणविशेषत्वाभिधानम् ।

प्रविभक्ता हि ये दृष्टा दृश्यन्ते संहताः पुनः ।  
पिण्डासाधारणत्वेन तैर्व्यक्तिरुपलक्ष्यते ॥  


न चैकस्यां व्यक्तौ ये समुदिता दृष्टास्त एव व्यक्त्यन्तरेऽप्यन्यूनानतिरिक्ता दृश्यन्ते । य एवादृष्टपूर्वस्तस्मिन्समुदाये संप्रति दृश्यते स एवासाधारणतामापादयति । अनन्तभेदास्वपि व्यक्तिषु नात्यन्तापूर्वविशेषणोपलक्षणोपादानं किंचिदुत्कर्षापकर्षमात्रेण च सर्वत्रासाधारणोपलक्षणलाभात्परसामान्यापेक्षया च सर्वाण्येवावान्तरसामान्यानि विशेषव्यपदेशं प्राप्नुवन्ति । संघातावस्थायां च व्यक्तिविशेषणत्वात्तेषु विशेषशब्दः । एतच्च व्यक्तेर्विशेषाणामन्यत्वमुपरिष्टाद्भाप्यकारोऽपि वक्ष्यत्येव, **योऽर्थः सामान्यस्य** **विशेषाणां चाऽऽश्रयः सा व्यक्तिरिति** । तत्र केचिद्गोत्वादिषु विशेषत्वमङ्गीकृत्य सामान्यवाचिना शब्देनानभिधेयत्वाद्यदेव महासामान्यं सत्तावस्तुभावशब्दाभिधेयं तदेव शब्दस्वरूपव्यवच्छिन्नं गोत्वादिविशेषव्यवच्छिन्नं वा गोसत्ताख्यमाकृत्यभिधानपक्षे वाच्यमिति मन्यन्ते । यथाऽऽहुः﻿—

अस्त्यर्थः सर्वशब्दानामिति प्रत्याय्यलक्षणम् ।  
अपूर्वदेवतास्वर्गैः सममाहुर्गवादिषु ॥ इति ।  


तत्तु +++(कक्ष्याशब्दः कोष्ठवाची, द्रव्यत्वगुणत्वकर्मत्वान्येकस्यां सत्तावांन्तरसामान्यकक्ष्यायां, पृथिवीत्वादीनि द्रव्यत्वावान्तरसामान्यकक्ष्यायां, रूपत्वादीनि गुणत्वावान्तरसामान्यकक्ष्यायां च वर्तन्त इति कक्ष्याविभागो ज्ञेयः ।)+++कक्ष्याविभागेन सामान्यानां निरूपणात् ।  
अयुक्तं न गवादीनां तत्र वाचकशक्तता ॥  


प्रतिनियतार्थविषया हि शब्दानां वाचकशक्तिरर्थापत्त्या गम्यते । तत्रानन्तरावान्तरसामान्यवचनानां द्रव्यगुणकर्मशब्दानामेव तावदसंकीर्णार्थत्वात्सत्तार्थत्वमनुपपन्नं किमुत दुरान्तरितार्थगवादिशब्दानाम् ।

सत्तामेते वदन्तश्च न शुद्धां सविशेषणाम् ।  
वदन्तीत्यभिधातुं हि शक्यं द्वेधाऽप्यसंभवात् ॥  


शुद्धवचनत्वे तावत्सर्वेषामेकार्थप्रत्यायनात्पर्यायत्वप्रसङ्गः । पुनरुक्तत्वाच्चास्तिशब्दप्रयोगानुपपत्तिः ।

गौर्नास्तीति प्रयोगश्च विरोधान्नावकल्पते ।  
न हि सत्तैव नास्तीति कथंचित्संप्रतीयते ॥  


देशकालाद्यपेक्षायामपि नैव सत्तायां नास्तित्वमभिधातुं युक्तम् । विभुत्वनित्यत्वाभ्यां सर्वदेशकालव्यापित्वात् ।

रुढिशब्दश्च नैवायं लोकदृष्टया प्रतीयते ।  
तेन द्रव्यादिसामान्यं सत्तेत्येतन्न युज्यते ॥  


य एव ह्यस्तिशब्देन द्वितीयो भावविकार उच्यते \[जै. सू. ( ६﻿—३﻿—४ ) इत्येत्रेति शेषः ।\]  । जायमानविपरिणामाद्यवस्थसर्ववस्तुषु विनश्यत्तापर्यन्तेषु वस्त्वाकृतिप्रतिपत्तिर्दृश्यते । तेन यदि नाम महासामान्यमभिधेयं प्रतिज्ञायते ततो वस्त्वर्थः सर्वशब्दानामिति प्रत्याय्यलक्षणमिति कामं वक्तव्यं नास्त्यर्थ इति । न चावयवार्थपरित्यागेन सच्छब्दसत्ताशब्दौ वर्तेते इति भवच्छब्दवदेवास्तीति सद्भावः सत्तेति न तु वैशेषिकपरिभाषया यतो द्रव्यगुणकर्मसु सदिति प्रतीतिः सा सत्तेति । एवंलक्षणा जातिः प्रतिपत्तव्या ॥

सेयमव्ययशब्देन वस्तुपर्यायवाचिना ।  
भवत्साधारणार्थेन प्रसिद्धिरुपपादिता ॥  


अस्तित्वमस्तितेत्येवं दृश्येते प्रत्ययौ यतः ।  
स वस्तुवचनः शब्द आख्यातप्रतिरूपकः ॥  


अप्रातिपदिकत्वाद्धि नाऽऽख्यातात्त्वतलौ स्मृतौ ।  
अस्तिक्षीरा समासश्च तेन सद्वाचिनेष्यते ॥  


अस्तिक्षीरा गौरिति तिङन्तसमासत्वेनानुपसंख्यानादवश्यंभाविप्रत्ययलक्षणद्वारसुबन्तत्वयोग्याव्ययपदेन सह क्षीराशब्दस्यान्यपदार्थे बहुव्रीहिरभ्युपगन्तव्यः । तत्र चायं सदर्थवचनः सक्षीरा गौरिति प्रत्ययोत्पादात् । ततश्च वस्तुनि सति च प्रयुज्यमानमस्तिशब्दमुपलभ्य तदर्थानुसरणप्रत्यासन्नं सच्छब्दं च **देवात्तलिति** च स्वार्थिकं देवतेतिबत्तलमिहाप्यस्तिधातुवाच्यार्थविशिष्टकर्तृप्रतीतिमनङ्गीकृत्य शुद्धधात्वर्थमात्रवचनावेव सच्छब्दसत्ताशब्दौ गृहीत्वैवं तार्किकैः कल्पितं सच्छब्दवाच्या सत्ता महासामान्यमिति । +++(तदुक्तेति﻿—यावद्यावद्विवादाय मुक्तकं दीयते मनः । अनवस्थादिदोषेण तावत्तावद्विहन्यते । इत्यनेन न्यायेन चिरनिखाततडागादिगतशैवालवच्छुष्कतर्कस्याप्रतिष्ठितत्वेन निराकृतस्यापि पुनः पुनरुद्रवेन समापयितुमशक्यत्वात्तार्किकोक्तस्यान्तगमने﻿—समापने, अनादरादभियुक्तैरुपेक्षितत्वात्प्रसिद्धं सदिमां﻿—युक्तायुक्तविचारावस्थां प्राप्तमित्यर्थः ।)+++तदुक्तान्तगमनेऽनादराच्च पदवाक्यविद्भिरप्युपेक्षितं प्रसिद्धमिवेमामवस्थां प्राप्तं गवादिशब्दवाच्यत्वेनापि संभाव्यते ।

न त्वर्थाद्गम्यमानस्य वस्तुत्वस्यापि वाच्यता ।  
धर्मान्तरत्ववृत्तेस्तु+++(धर्मान्तरेति﻿—जात्याख्याद्धर्माद्धर्मान्तरत्वेन﻿—द्वितीयभावविकारत्वेन वर्तमानत्वादित्यर्थः ।)+++ सत्तायाः कुत एव सा ।  


वस्तुशब्दो हि रूढित्वाद्वयक्तिजात्यन्तराश्रितम् ।  
सामान्यं यद्ब्रवीत्येतद्गम्यतेऽर्थैर्गवादिभिः ॥  


शुद्धाभिधानपक्षस्य दुष्टत्वात्तैर्विशेषितम् ।  
महासामान्यमिष्टं चेद्वाच्यं तदपि दुर्लभम् ॥  


यदेवाऽऽकृतिविशिष्टव्यक्त्यभिधानपक्षे व्यक्तिविशिष्टाकृतिपक्षे वा निराकरणकारणं तदत्रापि सुलभम् । विशेषणस्य पूर्वतराभिधानप्रसङ्गात् ।

गोसत्तां चापि गोशब्दो यदि नाम ब्रवीत्ययम् ।  
गोजात्या वा विशिष्टां तां वदेद्वयक्तिभिरेव वा ॥  


तत्र﻿—

गोत्वजातिविशिष्टा चेत्सत्ताऽनेनाभिधीयते ।  
उक्ताद्विशेषणादेव तत्सिद्धेः सा किमुच्यते ॥  


विशेषणमनभिधाय तद्विशिष्टविशेष्याभिधानासंभवाद्विशेषणस्य च विशेष्येणात्यन्तसंबन्धात्पूर्वतराभिहितविशेषणभूतगोत्वसंबन्धादेव सत्तावगमसिद्धेर्न तत्राभिधानशक्तिकल्पनायामर्थापत्तिरप्यन्यथाऽप्युपपद्यमानफलत्वप्रतिहता सती न प्रवर्तते । तथा व्यक्तिविशिष्टसत्ताभिधानेऽप्येष एव निराकरणहेतुः । अनित्यसंबन्धज्ञानानन्तशब्दशक्तिव्यक्त्यभिधानपूर्वकैकसत्ताभिधानकल्पनायाश्च केवलव्यक्त्यभिधानपक्षवदनुपपत्तिः । यत्तु अपूर्वदेवतास्वर्गैः सममाहुरिति ।

तत्राभिधीयते﻿—

नैवापूर्वादिशब्दानां सत्ता वाच्येत्यवस्थितम् ।  
विशेषानेव तेऽप्याहुरर्थापत्त्यादिकल्पितान् ॥  


केचिच्छ्रुतार्थापत्त्या केचिद्वाक्यशेषवाक्यान्तरपर्युपस्थापितार्थविशेषवचना एव सन्तोऽत्यन्ताव्यभिचारिस्वार्थद्वारेण सत्तां गमयन्तोऽनभिधायकत्वेनावधार्यन्ते न सत्तापदार्थो व्यभिचरतीति लक्षणयैव तेभ्यः सत्ताप्रतीतिः ।

कार्यसामर्थ्यमिन्द्रादिनिर्मिश्रसुखसंगतिः ।  
सामान्येनाप्यपूर्वादि सत्तातोऽन्यत्तु लभ्यते ॥  


सर्वपदार्थानामिव कार्यार्थापत्तिगम्यानि सामर्थ्यानि सन्ति यागादिजनितं च पुंसां फलप्राप्तिसामर्थ्यमपूर्वशब्दवाच्यं यागानुष्ठानात्पूर्वमभूतमनुष्ठानोत्तरकालं चापूर्वं जायत इति यौगिकत्वादेवापूर्वशब्दाभिधानं सर्वत्र लभ्यते । तथा दीव्यन्ति द्योतन्ते वा चन्द्रादित्याग्निग्रहनक्षत्रातारकादिरूपेण वायवश्च सततगत्या स्तूयन्ते सर्वैर्मन्त्रैरिति देवाः सुज्ञानशब्दसंबन्धा विशेषरूपैरेवेति न सत्तागोचरत्वं प्रतिपद्यन्ते । तथा स्वर्गशब्देनापि नक्षत्रदेशो वा वैदिकप्रवादपौराणिकयाज्ञिकदर्शनेनोच्यते यथा हि वेदे ‘ये हि जनाः पुण्यकृतः स्वर्गं लोकं यन्ति तेषामेतानि ज्योतींषि नक्षत्राणि तथा चैष ज्योतिष्मन्तं पुण्यलोकं जयति’ इति । यदि वेतिहासपुराणोपपन्नं मेरुपृष्ठम् । अथ वाऽन्वयव्यतिरेकाभ्यां विभक्तं केवलमेव सुखं यत्संवत्सरादिष्वनुभूयमानं दुःखसाधनशीतोष्णक्षुत्पिपासादिसमस्तद्वंद्वरहितार्थापत्तिसिद्धदेशान्तरानुभवनीयं, तच्च यद्यपि तादृशमदृष्टपूर्वं तथाऽपि मिश्रानुभवादेव विवेकेनोद्धृत्य स्वर्गशब्दार्थत्वेन ज्ञायमानं सत्तां गमयतीति न तदभिधानमपेक्ष्यते ।

तेनापूर्वादिशब्दार्थाः समाः सत्यं गवादिभिः ।  
स्वशब्दाभिहिताः सन्तः सत्तां लक्षयितुं क्षमाः ॥  


अतश्च नैव गोशब्दो गोसत्तामभिधास्यति ।  
गोत्वाख्याकृतिवाच्यत्वसंदेहात्तु विचार्यते ।  


कुतः संशय इत्येतत्कार्ययोग्यार्थनिर्णयात् ।  
व्यक्तिमात्रपदार्थत्वं मन्यमानेन चोद्यते ॥  


उच्यते कार्ययोगित्वाद्गम्यते व्यक्तिवाच्यता ।  
शब्दशक्त्यनुरोधात्तु नाऽकृतेर्व्यतिरिच्यते ॥  


शक्तिकार्यविसंवादादेव शब्दार्थगोचरात् ।  
किं समञ्जसमित्येवं नाविचार्यावधार्यते ॥  


किं तावत्प्राप्तम्﻿—

प्रयोगचोदनाभावाद्व्याक्तिर्वाच्या न तूभयम् ।  
अर्थैकत्वं यतो युक्तमविभागाद् द्वयोर्गतिः ॥  


नित्यं यथैव शब्दानामाम्नातानां प्रयोजने ।  
अर्थप्रत्यायनार्थत्वात्तद्वशेनावधारणा ॥  


एवं सर्वपदार्थानां वाक्यार्थप्रत्ययाङ्गता ।  
यथा सिध्येत्तथा कार्यं तेषां रूपनिरूपणात् ॥  


आकृतिर्यदि शब्दार्थः कस्य स्युः प्रोक्षणादयः ।  
केन चेज्येत न त्याग आकृतेरुपपद्यते ॥  


अमूर्ता ह्याकृतिर्नित्या नावघातादिभाजनी ।  
तद्विधिः प्रतिषेधो वा तेनास्या नावकल्पते ॥  


‘व्रीहीनवहन्ति’ ‘पशुं संज्ञपयति’ ‘सोममभिषुणोति’ ‘पावयति’ सोमेन पशुना व्रीहिमिश्च यजत इति यावन्त एवमादयो विनाशिमूर्तिमद्विषयाः संस्काराः प्रयोजनसिद्धयर्था वा तेषां प्रयोगचोदनाया आकृतावभावाद्व्यक्तौ तु भावात्कार्यप्रधानत्वाच्च पदार्थप्रतीतेर्विध्यधीनत्वाच्च सर्वपुरुषचेष्टानामवश्यं विधिविषयत्वयोग्यवाक्यार्थपूरणसमर्थपदार्थकल्पनमङ्गीकर्तव्यम् । तथा यदपि ‘ब्राह्मणो न हन्तव्यः’ ‘न कलञ्जं भक्षयितव्यम्’ इत्यादिप्रतिषेधविधानं तदपि प्राप्तिपूर्वकत्वेन सापेक्षत्वाद्व्यक्तौ च प्राप्तिसंभवादाकृतेश्चानधिकारादसत्यां प्राप्तावनर्थकमेव स्यात् । तस्माद्येन

शब्दार्थेन प्रयोगचोदनानां भावो भवति स एवाभ्युपगन्तुं न्याय्यो न तत्त्वज्ञानमात्रादृष्टिसिद्धयर्थपदार्थकल्पना युक्तेति । स्यादेतत्, व्यक्तिसंभवत्प्रयोगचोदनासु व्यक्त्यर्थस्ततोऽन्यत्राऽऽकृत्यर्थ एव भविष्यतीति । तदसत् । न्यायेन हि स्थितमेकस्य शब्दस्यार्थैक्यमनवस्थितसंबन्धानेकादृष्टवाचकशक्तिकल्पनविकल्पदोषप्रसङ्गात् । संबद्धानां चार्थानामन्यतराभिधानेनैवेतरत्र प्रतिपत्तिसिद्धेः । कथं तर्ह्याकृतिप्रत्यय इति चेदत आह—**अविभागात् इति** । यतस्तु नित्यमेव व्यक्त्याकृत्योरविभागस्तस्माव्द्यक्तिरभिहिता सती शक्नोत्येवाऽकृतिं गमयितुम् । तदुक्तं  \[जै॰ ( १-१-७ ) ।\] तद्भूताधिकरणे । यस्य तु पदस्य योऽर्थोऽभिधेयत्वेनाऽऽश्रितस्तस्य तत्परिहारासंभवादवश्यं +++(तत्रस्थस्येति तस्मिन्नेवार्थे वर्तमानस्य शब्दस्येत्यर्थः ।)+++तत्रस्थस्यैवार्थान्तरं लाक्षणिकत्वेनाभ्युपगन्तव्यमिति । अपि चाऽऽकृतिपदार्थकस्य व्यक्तिषु साधारणानैकान्तिकत्वान्निर्णयो न स्याद्वयक्तिपदार्थकस्य पुनरत्यन्तान्तर्भूताकृतिनिश्चयसिद्धेर्न शब्दव्यापारकल्पनोपपत्तिः । तस्माद्वयक्तिरेव शब्दार्थो नाऽऽकृतिः । न च विकल्पसमुच्चयसंबन्धसमुदायान्यतरविशिष्टान्यतराभिधानपक्षाः संभवन्त्यविभागादेव सर्वेषामपि ज्ञानसिद्धेः ॥ ३० ॥

अपि **चाद्रव्यशब्दत्वाद्वयक्तेरेवाभिधेयता** ।  
सामानाधिकरण्यं हि नाऽऽकृत्यर्थगुणार्थयोः ॥  


गोशब्दादीनामाकृतिवचनत्वे गौः शुक्लः, ‘अरुणया पिङ्गाक्ष्यैकहायन्या गवा क्रीणाति’ इति ‘षड्गावो देयाः’ ‘एकां गां दक्षिणां दद्यात्’ इत्येवमादिषु प्रयोगेषु सर्वेषां जातिगुणमात्रवचनत्वात्सामानाधिकरण्यं न प्राप्नोति ।

गोत्वस्य न हि संबन्धः शुक्लत्वारुणिमादिभिः ।  
येन षष्ठ्यपि तावत्स्यात्कुतस्त्वेकार्थवृत्तिता ॥  


न हि गोत्वात्कृतिः शुक्ला नारुणा नापि षड्गुणा ।  
व्यक्तिस्त्वेवंगुणा तस्माद्वयक्तेरेवाभिधेयता ॥  


मम हि व्यक्तिशब्दत्वात्सिध्यत्येकार्थवृत्तिता ।  
तव त्वद्रव्यशब्दत्वाद्भवेद्भेदो गवाश्ववत् ॥  


जातिगुणविशिष्टव्यक्तिवचनत्वेन शुद्धव्यक्तिवचनत्वेन वा प्रत्यक्षे भवति सामानाधिकरण्यं, तच्च तत्र द्रव्यम् । एवंविधमपि समानद्रव्यशब्दत्वं त्वत्पक्षे न स्यादिति नञा तदभावप्रसङ्गं दर्शयति । यत्तु भाष्यकारो विपरीतार्थेन द्रव्यशब्देनैव तदाश्रयगुणलक्षणया नञश्चासमर्थसमासमङ्गीकृत्य न द्रव्याश्रयवचनः शब्दो भवेत् । आकृतिवादिन इत्याह । तदतिक्लिष्टं व्यधिकरणनिर्दिष्टगुणप्रयोगार्हं चेत्युपेक्षितव्यम् । तत्रापि चैवमक्षरार्थमात्रसंभवयोजना । द्रव्याश्रयस्य गुणस्य यः शब्दोऽद्रव्यशब्दः स आकृतेर्निर्गुणत्वादेकवाक्यसंबन्धं गोत्वं शुक्लमित्यादिवन्न प्रतिपद्यते । सामानाधिकरण्यचोद्यं तु स्वपक्षेऽप्यविशेषात्तदानीमप्यनुपपन्नमेवेति पूर्वैव व्याख्या कर्तव्या ॥ ३१ ॥ ३२ ॥

किं च+++(‘अन्यदर्शनाच्च’ इति पूर्वपक्षसूत्रगतं भाष्यं स्पष्टत्वादुपेक्ष्य, ‘आकृतिस्तु क्रियार्थत्वात्’ इति सिद्धान्तसूत्रगतं ‘श्येनचितं चिन्वीत’ इति वचनमाकृतौ संभवतीति भाष्यं यथाश्रुतार्थमसंगतभिव मन्वानो दुष्टत्वेन बुद्धिस्थं दूषयितुमुपक्रमते—किंचेत्यादिना ।)+++ नैवेष्टकाभिराकृतिसंपादनमभ्युपगतं यतः स्वभावात्स्नाय्वाद्यारब्धद्रव्यसमवायित्वेनोपालम्भः स्यात्पिष्टपिण्डसिंहवत्सादृश्यसंपत्तिः पक्षद्वयेऽपि चोदनार्थः । सा त्वाकृत्यन्तरविलक्षणश्येनाकृत्या स्यान्न तु व्यक्त्यन्तरविलक्षणश्येनविशेषेणासाधारणेन वा । निर्विकल्पत्वात्सामान्यविशेषानपेक्षं व्यक्तिमात्रसादृश्यमविधेयं, सर्वद्रव्येषु तुल्यत्वात् । एकव्यक्तिपरिग्रहाच्च व्यक्त्यन्तरेण सादृश्यं न कार्यं स्यात् । तस्माच्छयेनचित्क्रिया व्यक्तौ शब्दार्थे न संभवति । **न साधकतम इति** । न ह्येवं स्मृतिः श्येनैश्चीयत इति श्येनचित्, ‘कर्मण्यग्न्याख्यायाम्’ \[पा॰ सू॰ ( ३ । २ । ९२ ) ।\]  इति हि सा । श्येनं चयनेन साधयेदितीप्सिततमत्वम् । तत्रापि ‘मुख्यासभवात्सादृश्यपरिग्रहः । असाधारणे शब्दप्रवृत्त्यसंभवात्’+++(असाधारणेत्यारभ्येतरत्राऽऽकृतिरित्यन्तो वार्तिकग्रन्थः यथा आकृतिःशब्दार्थ इत्यारम्भ—शक्यत आश्रयितुमित्यन्तभाष्यग्रन्थव्याख्यानार्थस्तथान्यायसुधाया विस्तरः ।)+++ अव्यपदेश्यत्वेन च सर्वत्राविशेषात्, सामान्याकारेण च निरूपणे विकल्पात्, व्यापकापेक्षया, व्याप्यसामान्यस्य नैव विशेषव्याप्यापेक्षयेतरत्राऽऽकृतिः । तत्र विशेषपक्षे संबन्धानन्वाख्यानव्यभिचारसामान्यबुद्धयभावप्रत्यर्थशक्तिकल्पनादयो दोषाः । न च यत्र संशयस्तत्प्रत्याय्यं भवतीति निर्विषयता शब्दस्य । एतेन स्वतन्त्रोभयाभिधानमार्गः प्रत्युक्तः । व्यक्तिविशिष्टाकृतिमार्गोऽपि ‘नागृहीतविशेषणा’ इति न्यायाद्व्यक्तेः प्रथमग्रहणप्रसङ्गात् संबन्धसमुदाययोरपि स्वरूपप्रत्ययाभावात्सर्वत्र चाविशेषादवश्यं संबन्धिसमुदायिविशेषणताऽभ्युपगन्तव्या भवति । तत्रापि शक्तित्रयकल्पना । व्यक्त्यंशे चोक्तदोषप्रसङ्गः । न च व्यक्त्याकृत्योर्भिन्नकार्ययोर्गुणप्रधाननानावस्थयोः समुदायोपगमनं युक्तम् । अनत्यन्तभेदाच्च भिन्नधर्मौ संबन्धसमुदायौ न युक्तौ । आकृतिविशिष्टोऽपि व्यक्तिविशेषो नैव प्रतीयते । व्यक्तिविशेषबुद्धयभावाद् व्यक्तिमात्रमिति चेन्न । तदानीं तस्याऽऽकृतितोऽन्यत्वेनानिरूपणात् । मात्रशब्दो हि सामान्यवाचीत्याकृतिरेवोच्यते । नानाकारेषु च वस्तुषु तद्भेदानुसारित्वाच्छक्तीनामन्वयव्यतिरेकाभ्यां गोत्वाकारनिबन्धनैव गोशब्दवाच्यत्वशक्तिर्गम्यते तदेकाधारसामान्यान्तरावगतिर्विशेषाकाङ्क्षा वेत्यर्थव्याप्यव्याप्तिम्याम् । अनत्यन्तव्यतिरेकाच्चाऽऽकृतेरमूर्तत्वाद्याश्रयदोषाप्रसङ्गः । सा हि प्रतीयते निष्कृष्टरूपा, क्रियायोगिनी तु व्यक्त्युपेता भवत्येवेति प्रोक्षणावेक्षणादि तु न कथंचिन्न संभवति । विशसनाद्यपि तु व्यक्त्यव्यतिरेकापेक्षया संभवत्येव । तथा हि—पश्वादिष्वपनीताङ्गेषु विशेषबुद्धयभावात्सामान्यरूपैव विशसनादिविशिष्टा बुद्धिर्दृष्टा । नन्वेवमनित्याऽऽकृतिः स्यात् । तेनांशेनेष्टैव । आश्रयान्तराविनाशात्तु सर्वैरप्यविनाशोऽवश्यमेवैष्टव्यः । तेन यत्तावन्मात्रमेव तस्य विनाशोऽनेकदेशस्य तु न कथंचिद्विनाशः स्यादित्युभयथा व्यवहारः । अत्यन्तव्यतिरेके तु नैव धर्मविधिविषयो व्यवतिष्ठेत । न च पशुत्वममूर्तत्वात् । तदुपलक्षितं तु यद्द्रव्यं तद्द्रव्यत्वादृते न ताद्रूप्येण गम्यत इत्येकार्थसमवायाद्व्यापकत्वाच्च द्रव्यं गमयितव्यं, तत्राप्यमूर्तत्वं दोषः । आश्रयोपलक्षणाच्च द्रव्यमात्रप्रसङ्गः । विशेषस्तु पशुत्वस्य वा द्रव्यत्वस्य वाऽव्यापकत्वादगम्यः । न वाऽप्रतीतं विधिना संबध्यते । न च यत्र संशयस्तत्प्रतीतम् । न चान्यत्रोक्तो धर्मस्तत्रासंभवादन्यत्र कार्यः । तस्मान्न सामान्ये कृतो विशेषेषु युक्तः, विशेषा अपि व्यपदेशात्सामान्यमेवेत्यमूर्तता । असाधारणेन तु नैव व्यवहारस्तस्मादनिरूप्यो धर्मविधिविषयः । सामानाधिकरण्यादि च प्रसिद्धिविपरीतं लक्षणया कल्प्यम् । भाष्यकारेण तु व्यतिरेकाभ्युपगमेनाऽऽश्रयमात्रगतिरुक्ता विशेषरूपा न कदाचिद् व्यक्तिः प्रतीयते । योऽप्याश्रयाश्रयिभावः सोऽप्यौपचारिकः । सामान्याच्च विशेषलक्षणं तत्र नाऽऽश्रयितव्यम् । आक्षेपमात्रभावादथ वैतद्विषय एवायं प्रपञ्चः किं शब्देनाऽऽकृत्या वेति । अन्वयव्यतिरेकाभ्यां चाऽऽकृत्येति निर्णयः । यो हि धूमादग्निमत्त्वं प्रतिपद्यते तस्य तैक्ष्ण्येऽप्याकाङ्क्षा सिद्धा । **मानसादपचारादिति** । यो हि जाड्यात्सामान्यवाचितां हित्वा कंचिदेव विशेषं यत्र संबन्धानुपवस्तं वाच्यं मन्यते तस्य सामान्याप्रतीतेर्न विशेषान्तरापेक्षा भवति । अथ वा यथा शब्दात्स्वतन्त्रामाकृतिं बुध्यते नैवं कदाचिदाकृतिमबुद्ध्वा व्यक्तिमिति । केन तर्हि गोत्वागोशब्दयोर्विशेषः । व्यतिरेकांशस्यैकत्र विवक्षा । गोत्ववानिति तु स्फुटं प्रत्ययेन जातिमदभिधानं विभागोपपत्तेः । सामान्यस्य वोपलक्षणत्वान्न भेदपक्षदोषः । भेदानामेव चायं प्रत्येकं सर्वेषां वाचकः । यस्तूपादीयमानत्वे संशयः स संख्याधारविषयः । उद्दिश्यमानेषु निर्ण्य एव । गवादिशब्दग्रहणं सर्वनामाख्याशब्दानामन्तर्भावार्थम् । प्रयोजनं सामान्यविशेषशब्दयोरेकविषयत्वात्सामान्यशिष्टस्य विशेषशिष्टेनाबाधः पूर्वपक्षे । एवं वा—

गौरित्येवंविधाः शब्दाः साधुत्वेन निरूपिताः ।  
तेषामेवाभिधेयेऽर्थे व्यापारः क्वेति चिन्त्यते ॥  


+++(नामाख्यातोपसर्गनिपातरूप इत्यर्थः ।)+++चतुर्विधे पदे चात्र द्विविधस्यार्थनिर्णयः ।  
क्रियते संशयोत्पत्तेर्नोपसर्गनिपातयोः ॥  


तयोरर्थाभिधाने हि व्यापारो नैव विद्यते ।  
यदर्थद्योतकौ तौ तु वाचकः स विचार्येते ॥  


वाचकत्वेऽपि पाश्चात्यमनुयात्येवमादिषु ।  
प्रतीयते विशेषो यः संशयेन स नाऽप्यते ॥  


यदि ह्यर्थद्वये बुद्धिर्निपातोच्चारणाद्भवेत् ।  
ततो विचारो जायेत न सामान्यधिया विना ॥  


आख्यातस्यापि नन्वत्र न युक्ताऽर्थविचारणा ।  
द्वितीयादावियं यस्माद्विस्तरेण करिष्यते ॥  


कः  \[जै॰ सू॰ २-१-१ इत्यत्र भाष्यकारेण ।\] पुनर्भाव इत्यादौ विवेकेनार्थनिर्णयः ।  
आख्यातस्य कृतस्तेन तच्चिन्ता नोपपद्यते ॥  


प्रत्ययार्थस्य भावस्य वाच्यता प्रतिपादिता ।  
प्रकृत्यर्थविवेकार्थं विचारः क्रियतेऽधुना ॥  


प्रत्ययस्यापि वा तत्र भावार्थत्वे निरूपिते ।  
सामान्यं वा विशेषो वा किं वाच्यमिति चिन्त्यते ॥  


या चोक्ता भाष्यकारेण यागादेरभिधेयता ।  
सिद्धा सेह विवेकार्थं तत्र भावस्य भाषिता ॥  


यज्याद्यर्थेऽपि वा वाच्ये किं सामान्यविशेषयोः ।  
अभिधेयमिति प्राप्ता चिन्ता कर्तुं क्रियापदे ॥  


अपूर्वं भावशब्देभ्यो द्रव्यादिभ्यः किमिष्यते ।  
एषा तत्र च चिन्तोक्ता शेषा प्रासङिगकी कथा ॥  


नामाख्यातपदे तेन कस्यार्थस्याभिधायके ।  
किमाकृतेरुत व्यक्तेरिति चिन्ता प्रवर्तते ॥  


प्रयोगस्य प्रतीतेश्च तुल्यत्वाच्छब्दलक्षणे ।  
व्यक्तिपक्षाभिधानाच्च संशयः प्रतिभाति नः ॥  


कथं लक्षणसंबन्धश्रिन्तायाः प्रकृतेन वा ।  
स्मृतिमूलविचारेण वक्तव्यं त्विदमादितः ।  


इयं प्रासङिगकी चिन्ता साधुशब्दे निरूपिते ।  
उदाहृतस्य तस्यैव क्रियतेऽर्थविनिश्चयः ॥  


वक्तव्यः पूर्वमर्थश्चेच्छब्दरूपनिरूपणात् ।  
न हि वाच्यमविज्ञाय साधुत्वमवधार्यते ॥  


अनिश्चितेऽपि वाच्यत्वे व्यक्त्याकृत्योर्विवेकतः ।  
साधुत्वं शक्यते ज्ञातुं तेन वाच्यमिहोच्यते ॥  


वाच्यमात्रे हि साधुत्वमविज्ञाते न लभ्यते ।  
न चाऽऽकृत्या न च व्यक्त्या विना तन्नोपपद्यते ॥  


अथ वोक्तेन मार्गेण सर्वा व्याकरणस्मृतिः ।  
प्रमाणमिति सिद्धस्य किंचिदत्र विचार्यते ॥  


व्यक्तिर्वाच्येति विज्ञानं न सन्मूलमसंभवात् ।  
तेन व्याकरणेऽपीदृग् न प्रमाणं स्मृतिर्मता ॥  


स्मृतेस्तेनापवादोऽयं प्रामाण्यस्य क्वचित्कृतः ।  
युक्तो लक्षणपादाभ्यां पूर्वया चापि चिन्तया ॥  


ननु चाऽऽकृतिपक्षेऽपि व्यक्तावेव क्रियाक्रिये ।  
शब्दार्थे संभवात्तेन किमर्थैषा विचारणा ॥  


यद्यप्येवं न भेदोऽस्ति वेदार्थकरणे नृणाम् ।  
दधि विप्रेभ्य इत्यादौ फलं लोके भविष्यति ॥  


व्यक्तिपक्षे विकल्पः स्यात्कौण्डिन्ये दधितक्रयोः ।  
सामान्यवाक्यदौर्बल्यात्तक्रमेवेतरत्र तु ॥  


वेदेऽपि च विशेषोऽस्ति व्रीहिप्रोक्षणचोदके ।  
दध्नेत्यादिषुं भेदश्च जायते होमचोदके ॥  


प्रोक्षणं पूर्वपक्षेऽपि कर्तव्यं लौकिकेष्वपि ।  
व्रीहिषु श्रुतिसामर्थ्याद्बाधित्वा संनिधिक्रमम् ॥  


प्रकृतेष्वेव सिद्धान्ते श्रुतिसंनिध्यनुग्रहात् ।  
तत्रापि कृत्स्नमस्त्येव व्रीहित्वं हि श्रुतीरितम् ॥  


एवं होमेऽपि दध्यादौ प्रकृतेऽप्रकृतेऽथ वा ।  
प्रकृते श्रुतिवाच्यस्य होमत्वस्यापि संभवात् ॥  


सोपपत्तिकमन्यच्च वक्तव्यमनया दिशा ।  
कर्तव्या तेन यत्नेन चिन्तेयं सप्रयोजना ॥  


ननु गौरितिशब्दादौ सर्वमेतद्विचारितम्+++( \[जै सू. ( १-१-५ )\]  इत्यत्र वृत्तिकारमतानुवादे शब्दार्थसंबन्धाक्षेपपरिहारग्रन्थे भाष्यकारैरिति शेषः ।)+++ ।  
तेन तेन गतार्थत्वात्पुनश्चिन्ता न युज्यते ॥  


आकृतेरभिधेयत्वप्रतिज्ञा केवला कृता ।  
तत्रेदानीं सहेतुत्वं तस्या एवाभिधीयते ॥  


यथा चाऽऽकृतिरित्यादौ भाष्यकारेण चोदितम् ।  
पुनरस्याः प्रतिज्ञाया हेतुरप्यभिधास्यते ॥  


यद्वोक्तास्तत्र सद्भावः शब्दार्थत्वमिहोच्यते ।  
या तु शब्दार्थता प्रोक्ता सेह सिद्धा न चिन्तिता ॥  


उक्ते वाऽप्यभिधेयत्वे जातेः सद्भावसिद्धये ।  
व्यक्तिर्वाच्या न वेत्येतदगतार्थं विचार्यते ॥  


एतच्चिन्ताप्रसिद्धयर्थमिदं तावद्विचार्यते ।  
शब्दार्थौ लौकिकौ वेदे किमन्याविति संशयः ॥  


एकत्वे सति कर्तव्यो विचारः शब्दवाच्ययोः ।  
भेदे तु संशयाभावान्न चिन्तावसरो यतः ॥  


शब्दार्थेन न कार्यं हि व्यवहारेऽर्थलक्षणे ।  
लौकिकव्यवहारार्थं तेनेदं न विचार्येते ॥  


वेदे तु प्रत्यभिज्ञाने शब्दार्थविषये सति ।  
विवेकः शक्यते ज्ञातुं प्रतीतेर्वाच्यगम्ययोः ॥  


अलौकिके च शब्दार्थे वाच्यवाचकरूपयोः ।  
अज्ञातयोर्न जायेत संदेहो वाच्यवस्तुनि ॥  


तेन प्रतीतशब्दार्थे निर्णयार्थमिदं पुरा ।  
एकत्वं विद्यते नेति चिन्त्यं शब्दाभिधेययोः ॥  


 \[जै॰ सू॰ ( १-१-६ ) \] ।संख्याभावादिति ह्येतन्ननु स्पष्टं निरूपितम् ।  
शब्दस्य प्रत्यभिज्ञानान्नान्यतोच्चारणान्तरे ॥  


अभेदकारणं चात्र प्रत्यभिज्ञानमेव ते ।  
अन्यत्तूपचयत्वेन तेन चिन्ता न युज्यते ॥  


लौकिकेष्वेव शब्देषु तत्राभेदः प्रसाधितः ।  
वैदिकानामभेदार्थं चिन्तनीयमिदं पुनः ॥  


व्यपदेशादिभेदाच्च कथं भेदो न जायते ।  
तत्रानुक्तमिदं वक्तुं विचारोऽयं प्रवर्तितः ॥  


एकत्वेऽपि च शब्दस्य सिद्धे तत्रेह चिन्त्यते ।  
किमर्थो भिद्यते नेति तेनाप्यपुनरुक्तता ॥  


अर्थाभेदे च चिन्तेयं शब्दाभेदे तु सत्यापि ।  
घटते कस्य वाच्यत्वं व्यक्त्याकृत्योर्द्वयोरपि ॥  


व्यपदेशादिभेदेन शब्दे च प्रत्यभिज्ञया ।  


भेदाभेदनिमित्ताभ्यां क्रियते संशयोद्भवः ।  
किं प्राप्तमुच्यते भिन्नौ शब्दार्थौ लोकवेदयोः ॥  


व्यपदेशस्य भिन्नत्वादाख्याया लक्षणस्य च ।  
स्वरोच्चारणभेदाच्च लोपव्यत्ययदर्शनात् ॥  


स्वरुयूपादिशब्दैश्च स्पष्टभेदैः सह श्रुतेः ।  
अनध्यायादिभेदाच्च शूद्रोच्चारणवर्जनात् ॥  


अश्ववालादिशब्दानां स्पष्टार्थान्तरदर्शनात् ।  
अग्न्यादीनां च भिन्नत्वं भाष्ये यदभिधीयते ॥  


तदयुक्तं क्रियाभेदे कर्तृभेदो हि नेष्यते ।  
हन्तिकर्तृत्वमग्नेश्च पदार्थेभ्यः प्रतीयते ॥  


अशाब्दं वहनिशब्दस्य तद्वाच्यं कथमुच्यते ।  
हननं किं कृतं नेति प्रमाणं चात्र नास्ति नः ॥  


असता कथमन्यत्वं कर्मणाऽतः प्रतीयते ।  
अपूर्वे वृत्रशब्दार्थे क्रियाशब्देऽप्यलौकिके ॥  


हन्तिकर्तरि वहनित्वं कथमध्यवसीयते ।  
स्तुतिमात्रपरत्वाच्च न वह्नित्वं विधीयते ॥  


अक्रियत्वाच्च भाष्योक्तैर्वाक्यैरित्यभिधास्यते ।  
तेनोक्तस्यैव शब्दस्य त्रिवृदादेर्नवादिषु ॥  


वृत्तिरर्थेष्वपूर्वेषु वक्तव्या भेदसिद्धये ।  
+++(लोकवेदयोः शब्दार्थानामनन्यत्वनिरूपणावसरे भाष्यकार इति शेषः ।)+++यच्चान्यदिदमित्याह रूपभेदं क्रियाश्रुतेः ॥  


तदसत्यं न शब्दस्य भेदोऽर्थगुणकारितः ।  
तेन स्वरादिभेदेन वक्तव्या भिन्नरूपता ॥  


पूर्वोक्तेनैव मार्गेण नार्थभेदनिबन्धना ।  
तस्माच्छब्दार्थयोर्भेदः स्पष्ट इत्यवधारिते ॥  


तावेव वेदे शब्दार्थौ लोके याविति भाष्यते ।  
वेदस्यैव प्रसज्येत सकलस्याप्रमाणता ॥  


अविज्ञातार्थसंयोगात्स्थितप्रामाण्यबाधया ।  
प्रयोगस्याग्निहोत्रादेश्चोदनायाश्च जायते ॥  


अभावः प्रत्ययार्थस्य विधेरप्रतिपादनात् ।  
अर्थान्तरे च शब्दस्य न प्रयोगो विधीयते ॥  


वेदेनाशास्त्रहेतुत्वात्संबन्धस्येति हि स्थितम् \[जै॰ सू॰ ( ३-२-२ ) इत्यत्र ।\]  ।  
किं चाविभक्तरूपत्वं प्रत्यभिज्ञायते स्फुटम् ॥  


वैदिकेष्वपि शब्देषु प्रत्यक्षेण पुनःपुनः ।  
यद्वा विभागशब्देन शब्दस्योच्चारेण सति ॥  


गोत्वबुद्धेः समानत्वान्न भेद इति कीर्त्यते ।  
लक्षणस्याविभक्तत्वं शब्दानां वेदमुच्यते ॥  


सर्वथा शक्यते भेदो न वक्तुं शब्दवाच्ययोः ।  
एकत्वे याज्ञिकानां च प्रसिद्धिरनुगृह्यते ॥  


मीमांसा चापि वेदार्थतत्त्वनिर्णयकारणम् ।  
व्यपदेशादिभेदैश्च न भेदोऽत्रानुमीयते ॥  


प्रत्यक्षप्रत्यभिज्ञाने वेदशब्देऽन्यरूपता ।  
व्यपदेशादिभेदश्च स्वरभेदादिकारितः ॥  


स्वरादयश्च भिद्यन्ते वेदत्वात्किमिहोच्यते ।  
स्वरुयूपादिशब्दानामन्यत्वेनेतरत्र च ॥  


नान्यत्वं युज्यते बाधात्प्रत्यक्षप्रत्यभिज्ञया ।  
वचनाद्धर्मभेदस्तु शूद्रवर्जितताऽपि वा ॥  


धर्मावुच्चारणस्यैतौ न शब्दस्य स्वरश्च यः ।  
अश्ववालादिशब्दार्थभेदे वचनकारिते ॥  


न च भिन्नत्वमन्येषु प्रज्ञातार्थेषु युज्यते ।  
उत्तानानां च केषांचिद्वहतां न विधीयते ॥  


गोत्वं तेषामसिद्धत्वात्पदार्थाग्रहणादपि ।  
विधेरन्यस्य शेषत्वात्स्तुतिरेषाऽवगम्यते ॥  


उत्तानेत्यादिका तेन नातो भेदः प्रतीयते ।  
तस्माद्यावेव शब्दार्थौ लोके पूर्वं निरूपितौ ॥  


वेदे तावेव विज्ञेयाविति सिद्धं प्रमाणवत् ।  
यद्वा चैवं तदा युक्ता चिन्तेयं क्रियतेऽधुना ॥  


किमाकृतेः पदार्थत्वं किं व्यक्तेः किं द्वयोरिति ।  
बहवः प्रतिभान्त्यत्र पक्षाः प्रतिपदं च ये ॥  


ते च सर्वेऽभिधीयन्ते व्यामोहविनिवृत्तये ।  
गौरित्युच्चरिते सप्त वस्तूनि प्रतिभान्ति नः ॥  


जातिर्व्यक्तिश्च संबन्धः समूहो लिङ्गकारके ।  
संख्या च सप्तमी तेषामष्टपक्षी द्वयोर्द्वयोः ॥  


किं जातिरेव शब्दार्थो व्यक्तिरेवाथ वोभयम् ।  
किं विकल्पोऽथ संबन्धः समुदायो निरूप्यताम् ॥  


जातिर्व्यक्तिविशिष्टा वा व्यक्तिर्जातिविशेषिता ।  
जातिसंबन्धयोरेवं सामान्यसमुदाययोः ॥  


जातिकारकयोश्चैवं संख्यासामान्ययोरपि ।  
लिङ्गसामान्ययोरेवमेकैकस्येतरैः सह ॥  


अष्टौ पक्षा नियोक्तव्याः षङ्भिः प्रत्येकमुक्तवत् ।  
एवमानन्त्यमेतेषां पक्षाणामिह गम्यते ॥  


पूर्वपक्षेऽपि चत्वारो भाष्ये चैते प्रदर्शिताः ।  
व्यक्तेरेवाभिधेयत्वं द्वयोर्वा स्वप्रधानयोः ॥  


व्यक्तेर्जातिविशिष्टाया विपरीतमथापि वा ।  
उपन्यासेन चैतेषां ज्ञेयाः सर्वे प्रपञ्चिताः ॥  


निराकरणयुक्त्या च निषिद्धा इति नोदिताः ।  


तेनाऽऽद्यौ द्वावेव पक्षौ विचार्येते किमाकृतिः शब्दार्थो व्यक्तिरिति । भाष्यकारेण च संशयकारणमुक्तं **सामान्य**प्रत्ययाद्वयक्तौ च **क्रियासंभवादिति** । एतदयुक्तं, व्यक्तेरपि प्रतीयमानत्वात्कथं जातेरेव प्रतीतिरुपन्यस्यते । यदि च व्यक्तिर्न संप्रतीयेत ततः संशय एव न स्यात्किमभिधीयतेऽनेनेति । न च क्रियासंभवोऽभिधेयत्वे कारणं व्यक्त्यन्तराणामपि प्रसङ्गात् । तेन पूर्वोक्तमेव संशयकारणं मन्तव्यम् । प्रयोगप्रतीत्योः साधारणत्वाच्छास्त्रान्तरे व्यक्तिपक्षाभ्युपगमात्संशयः । यद्वा शब्द उच्चारिते सामान्यप्रत्ययाद् व्यक्त्याकृत्योः सामान्यात्तुल्यात्प्रत्ययाद् व्यक्तौ च शब्दादाकृतावालम्भनस्पर्शनश्येनसदृशचयनादिक्रियासंमवात्सामान्ये व्यक्तौ च प्रत्ययात्क्रियासंभवादिति चोक्तम् । **का पुनराकृतिः का व्यक्तिरिति** । कथं पुनरयं प्रश्नो यदा गौरित्येतस्य शब्दस्य कोऽर्थ इत्यत्र जातिर्निरूपिता । नैष दोषः । येनैतन्न ज्ञातमसौ पृच्छति का पुनराकृतिः का व्यक्तिरिति । संदेहाद्वाऽत्र पुनरुभयस्मिन्प्रतीयमाने का व्यक्तिः कियती वा जातिरिति । वैपरीत्येन वा कश्चित्पृच्छति यदा शाबलेयादिपिण्डान्न किंचिद् व्यक्तं वस्त्वन्तरं भिन्नमुपलभ्यते तदा कुतोऽयं विवेको व्यक्तिरियं जातिरियमिति । अथ वा व्यवहारार्थं सर्वैव चिन्ता क्रियते जातेश्च पदार्थत्वेऽपि व्यक्तौ क्रियासंभवान्निष्प्रयोजना चिन्ता यतस्त्वसौ प्रयत्नेनैतद्विचारयति । तेन नूनं काऽप्यस्य पिण्डादत्यन्तभिन्नव्यवहारयोग्या जातिरभिप्रेतेत्यभिप्रायः । तत्राऽऽह । **द्रव्यगुणकर्मणां सामान्यमात्रमाकृतिरिति** । यौ तावदज्ञानसंशयवादिनौ तयोः स्वरूपकथनमात्रेणैव निराकरणं वक्तव्यम् । यस्तु विपरीतवादी तस्यैव निराकरणमभिधीयते । यद्यपि जातिर्व्यक्तेरत्यन्तभिन्ना नोपलभ्यते तथाऽपि शबलाकारे तस्मिन्नुपलभ्यमाने सामान्यबुद्धेरालम्बनं प्रथमपादोक्तेन न्यायेनाऽऽकृतिरितरा व्यक्तिः । न चानेन ग्रन्थेन जातेः सद्भावः प्रमाणं वा प्रतिपाद्यते व्यक्तेर्विवेकः केवलः कथ्यते । तेनैवाभिप्रायेण मात्रशब्दप्रयोगोऽन्यथा तस्य गतार्थतैव भवेत् । यदप्युक्तं नूनं काऽप्यत्यन्तभिन्ना जातिरभिप्रेतेति । तस्याप्युत्तरं द्रव्यगुणकर्मणां सामान्यमात्रमाकृतिरभिप्रेता नात्यन्तव्यतिरिक्तेति । द्रव्यादीनां च सर्वेषां यत्सामान्यं सत्तारूपं तदनेन निर्दिश्यते, तन्निर्देशेनावान्तरसामान्यानामपि निर्देशसिद्धिः । यद्वा सामान्यशब्दस्य प्रत्येकं संबन्धाद्द्रव्यत्वादीनि त्रीणि सामान्यानि निर्दिश्यन्ते सत्तया व्यवहाराभावात् । अथ वा मात्रशब्दप्रयोगाद्द्रव्यादिषु यावन्त्यवान्तरसामान्यानि महासामान्यं च तत्सर्वमभिधीयते । **असाधारणविशेषा व्यक्तिरिति** बहुव्रीहिः । असाधारणा विशेषा यस्यां व्यक्तौ सेयमसाधारणविशेषा, न त्वसाधारणाश्च ते विशेषाश्चेति सामानाधिकरण्यं संभवति । उपरिष्टाद्विशेषाधारस्य व्यक्तित्वाभिधानात् । स्मृतेश्च+++(नित्यद्रव्यवृत्तयो विशेषा इति स्मृतिः ।)+++ । तेन सम्यगभिहितं किमाकृतिर्वा व्यक्तिरिति । किं प्राप्तम् । आलम्भनप्रोक्षणविशसनादिप्रयोगचोदनाया व्यक्तिपक्षे भावादाकृतिपक्षे चाभावात् ‘ब्राह्मणो न हन्तव्यः’ ‘सुरा न पातव्या’ इत्यादिप्रतिषेधचोदनायाश्च व्यक्तिपक्ष एव संभवाद्देवदत्त गामभ्याजेत्येबमादिलौकिकव्यवहारचोदनायाश्चोपपत्तेर्व्यक्तिः शब्दार्थ इति निश्चीयते । संख्याकारकोपपत्तेश्च । यदि हि व्यक्तिः शब्दार्थो भवति ततो वृक्षौ वृक्षाभ्यामिति प्रातिपदिकाभिहितासु व्यक्तिषु प्रत्ययाभिहितद्वित्वादिसंख्याकरणादिकारकं वोभयमुपपद्यते, इतरत्र तु जातेरसंख्येयत्वादकारकात्वाच्चोभयमप्यनुपपन्नम् । लाक्षणिकव्यक्त्याश्रयणं चाऽऽपद्येताम् । तथा च सर्ववैदिकवाक्यार्थानां लाक्षणिकत्वं स्यात् । व्यक्तिपक्षे च पुरुषो देवदत्त इति मुख्यशब्दसामानाधिकरण्योपपत्तिः । जातिपक्षे लाक्षणिकद्वारं सामानाधिकरण्यं कल्पयितव्यं भवेत्तेनापि व्यक्तेः पदार्थत्वमवसीयते । ‘पशुमालभेत’ इति च श्रुतेर्हृदयजिह्वादिभिर्व्यक्त्यवयवैरुपरिष्टाद् व्यवहारो दृश्यते न जांत्या कर्मभिश्च द्रव्यस्यापेक्षितत्वाद् । व्यक्तिपक्षेऽपेक्षिताभिधानं नेतरत्र, सिद्धस्वरूपायाश्च व्यक्तेरभिधेयत्वं युक्तं नाप्रसिद्धाया जातेरतो व्यक्तिः शब्दार्थः । किमित्युभयं वाच्यं नाऽऽश्रीयते प्रयोगप्रतीतिक्रियोपपत्तेरिति चेत् । न । अनेकशक्तिकल्पनाप्रसङ्गादेकाभिधानेनैव संबन्धादितरत्र प्रतीतेरुपपन्नत्वाद् व्यक्तेरेवाभिधेयत्वम् । सामान्यप्रत्ययः कथमिति चेद् व्यक्तिसंबन्धादुपपत्स्यते । यत्रैव क्रियानुपपत्तिस्तत्रैवार्थापत्त्या व्यक्तिवचनत्वं युक्तम्, अन्यत्र तु पूर्वप्रतीतेर्जातिवचनत्वमेव न्याय्यमिति चेत् । न । उक्तमार्गेणानेकशक्तिकल्पनादिदोषप्रसङ्गात् । अवनस्थितशब्दार्थसंबन्धापत्तेः संशयापत्तेश्च । व्यक्तिवादिनः कथं निर्निमित्तता व्यक्त्यन्तरे शब्दस्य प्रवृत्तिरिति चेदाकृतिचिह्ननिमित्तत्वाद् व्यक्त्यन्तरे प्रयोगस्याविरोधः । भाष्यकारस्तु **कथं सामान्यावगतिः—इत्युपन्यस्य, आकृतिश्चिह्नभूता भविष्यतीत्युत्तरं** ददाति, तदसंबद्धम् । कथं सामान्यप्रत्ययः कारणे पृष्टे व्यक्त्यन्तरप्रयोगनिमित्तं कथ्यते । तेनाध्याहारेणैतद् व्याख्येयम् । कथं सामान्यावगतिरिति चेत् । व्यक्तिसंबन्धात् । कथं व्यक्त्यन्तरे प्रयोगः, चिह्नत्वादाकृतेरित्येवम् । यद्वा कथं सामान्यावगतिरिति तेदित्युपन्यस्ते पूर्वपक्षवादी सामान्यावगतिमपह्नोतुमशक्नुवन्नाकृतिविशिष्टव्यक्त्यभिधानपक्षं परिगृह्णात्याकृतिश्चिह्नभूता विशेषणभूताऽभिधेया भविष्यति । अतश्च तत्प्रतीतिरचोद्या । तेन केवला विशिष्टा वा व्यक्तिः शब्दार्थः । तथा च ‘षङ् देया’ इत्येवमादिषु षडादिका संख्योपपत्स्यते । अन्यं तद्वर्णमिति च व्यक्त्यन्तरेऽन्यशब्दोपपत्तिस्तद्धर्मता च भविष्यति । अन्यथा व्यक्त्यन्तरानयनेऽपि जातेरनन्यत्वादगुणत्वाच्चोभयमनुपपन्नं, तस्माद् व्यक्तिः शब्दार्थ इति प्राप्तेऽभिधीयते । नैतद् व्यक्तिः शब्दवाच्येति किं त्वाकृतिः पदार्थ इति विज्ञायते । ‘श्येनचितं चिन्वीत’ इति श्रवणात् । अत्र हि श्येनव्यक्तिं चयनेन कुर्यादाकृतिं वेति वाक्यार्थौ स्याताम् । यावदिष्टकाभिः श्येनव्यक्तेः कर्तुमशक्यत्वात् स्नाय्वादिभिरप्यनिर्वृत्तेरिष्टकाबाधाच्छेनव्यक्तेः प्रयोजनकल्पनाच्चिनोतेरमुख्यार्थत्वात् ‘कर्मण्यग्न्याख्यायाम्’ \[पा॰ सू॰ ( ३—२—९२ ) ।\]  इति स्मृतिपरित्यागप्रसङ्गाच्च चयनेन श्येनव्यक्तिं कुर्यादित्येवं तावन्नोपपद्यते । तथाऽऽकृतेरपीष्टकाभिः कर्तुमशक्यत्वाद्दैवनिर्मितत्वात्प्रयोजनकल्पनाच्चिनोतेरयथार्थत्वप्रसङ्गात्स्मृतिबाधाच्चाऽऽकृतिं कुर्यादित्यपि नोपपद्यते । परिशेषाच्छयेनमिव चितमग्निस्थलं चयनेन निर्वर्तयेदिति वाक्यार्थः, ततश्च यया कया चिच्छयेनव्यक्त्या सदृशस्याग्नेश्चेतुमशक्यत्वात्सर्वव्यक्तिसादृश्यासंभवादतीतानागतव्यक्तिसादृश्यानुपपत्तेश्च श्येनाकृतिसादृश्यसंपत्तिसंभवाच्चाऽऽकृतिः शब्दार्थं इति निश्चीयते ।

अथ कस्माच्छयेनव्यक्तिभिश्चयनचोदनेयं नाऽऽश्नीयते ‘श्येनचितं चिन्वीत’ इति । तत्र भाष्यकारेणोत्तरं दत्तम् । **ईप्सिततमो ह्यसौ श्येनशब्देन निर्दिश्यत इति** । तदयुक्तम् । न ह्यत्र श्येनशब्दः स्वार्थो, न च सकलश्येनचिच्छब्दोत्तरकालं श्रुतत्वाद् द्वितीयायास्तद+++(नच श्येनशब्दो द्वितीयान्त इत्यर्थः ।)+++न्तो, येनेप्सिततमार्थप्रतिपादकः स्यात् । तेन कर्मण्यग्न्याख्यायामिति स्मृतेः श्येनशब्दार्थस्य करणत्वं निषेद्धव्यम् । कर्मणि हि कारके चिनोतेः क्विप्प्रत्ययः स्मर्यते यदि चिनोतिरग्न्याख्या भवति । न च चिनोतेः केवलस्याग्निवचनत्वं संभवति । तेन क्विबन्तचिनोतिश्रुतेः श्येनचिच्छब्दस्य सकलस्याग्निवचनत्वं निश्चीयते न श्येनशब्दस्य पृथगर्थता । तेन श्येनशब्दार्थः करणतया विज्ञायते । यदि वाऽसौ करणं स्यात्ततो लक्षणाभावात्तृतीयासमासवचनानुपपत्तिर्भवेत् । तृतीया चाश्रुता काल्पनीया । श्रुतकरणत्वे इष्टकापरित्यागश्च स्यात् । सत्यां च गतौ प्रतिषिद्धानेकश्येनव्यक्तिहिंसा जायते तेन करणत्वानुपपत्तेः श्येनमिव चितमग्निं चिन्वीतेति वाक्यार्थोऽतश्चोक्तेन न्यायेनास्य वाक्यस्याऽऽकृतिपक्षे संभवादाकृतिः पदार्थ इति । नैतदेवम् । न हि चयनक्रियासंभवमात्रेणाऽऽकृतेरभिधेयत्वं लभ्यते । व्यक्तिपक्षेऽभ्युपलम्भनादिक्रियासंभवात् । बहुत्वाच्चालम्भनादिवाक्यानां तदन्यथानुपपत्त्या व्यक्तेरेव पदार्थत्वमवसीयते । अथाऽऽकृतिपक्षेऽपि व्यक्तिलक्षणया तान्युपपत्स्यन्त इत्युच्यते तदैतदपि शक्यमेव वक्तुं श्येनवाक्ये व्यक्तिराकृतिलक्षणार्थेति । युक्ता चैकत्र लक्षणा नेतरेषु बहुषु । अगत्या वा तृतीयासमासाश्रयणं श्येनवाक्ये करीष्यते । संख्याकारकाद्युपपत्तिश्च व्यक्तिपक्षे तेन व्यक्तिः शब्दार्थ इति स्थितेऽभिधीयते जातिरभिधेयेति । कुतः—

पूर्वं सामान्यविज्ञानाच्चित्रबुद्धेरनुद्भवात् ।  
गामानयेतिवाक्याच्च यथारुचिपरिग्रहात् ॥  


गोशब्दोच्चारणे हि पूर्वमेवागृहीतासु व्यक्तिषु सामान्यं प्रतीयते तदाकारज्ञानोत्पत्तेपश्चाद्व्यक्तयः प्रतीयन्तेऽतश्चाऽऽकृतिप्रत्ययस्य निमित्तान्तराभावाद्व्यक्तिप्रत्यये च पूर्वप्रतीतसामान्यनिमित्तत्वादाकृतिः शब्दार्थ इति विज्ञायते । यदि च व्यक्तयोऽभिधेया भवेयुस्ततस्तासां चित्रखण्डभुण्डादिविशेषस्वरूपग्रहणाद्विचित्रा शब्दोच्चारणे बुद्धि स्यात् । एकाकारा तूत्पद्यते । तेनाप्याकृतिः शब्दार्थ इति निश्चीयते । गामानयेति चोदितेऽर्थप्रकरणाभावे यां कां चित्सामान्ययुक्तां व्यक्तिमानयति न सर्वां न विशिष्टाम् । यदि च व्यक्तेरभिधेयत्वं ततः सर्वासां युगपदभिहितत्वादशेषानयनं स्यात् । या वाऽभिधेया सैवैकाऽऽनीयेत यतस्त्वविशेषेण जातिमात्रयुक्ताऽऽनीयते तेनापि सामान्यस्य पदार्थत्वं विज्ञायते । व्यक्तिपक्षे च सर्वा वा स्वतन्त्रा व्यक्तयोऽभिधीयेरन् व्यक्तिविशिष्टो वा समुदायः का चिद्वैका व्यक्तिरिति । तत्र सर्वव्यक्त्यभिधानं तावदयुक्तम् । अनेकवाचकशक्तिकल्पनाप्रसङ्गादनित्यशब्दार्थसंबन्धापत्तेरशेषव्यक्तिग्रहणाशक्तेश्च संबन्धाग्रहणे सति व्यवहारानुपपत्तेः । नित्यवद् गोशब्दस्याष्टशब्दवद्बहुविषयत्वादेकवचनद्विवचनश्रुत्यसंभवाद्गोशब्दाभिहितासु च सर्वव्यक्तिषु शुक्लगुणाभावे गौः शुक्ल इति सामानाधिकरण्यासंभवात् । ‘**पशुना यजेत**’ इति च पशुशब्दोपात्ताभिः सर्वव्यक्तिभिर्यागस्य कर्तुमशक्यत्वात्ततश्च वेदाप्रामाण्यप्रसक्तिः । एवं समुदायपक्षोऽपि न संभवति । तत्रापि हि विशेषणत्वेन व्यक्तयोऽभिधातव्यास्ततश्चोक्तदोषप्रसङ्गः । व्यक्तिव्यतिरिक्तसमुदायकल्पना, तेन च व्यवहाराभावादभिधानानर्थक्यं समुदायिविनाशे च तस्याप्यनित्यत्वादनित्यशब्दार्थसंबन्धप्रसङ्गः । **समुदायस्य चैक**त्वादद्विवचनबहुवचनानुपपत्तिः सामानाधिकरण्यासंभवश्च । तेन चामूर्तेन यागाद्यसंभवाद्वेदस्याप्रामाण्यम् । अथैका व्यक्तिरभिधीयत इत्युच्यते तत्रापि संबन्धानित्यत्वं, काऽसावभिधीयत इत्यज्ञानाद्वयवहाराणामसंभवः सामान्यप्रत्ययानुपपत्तिर्द्विव**चन**बहुवचनाभावप्रसङ्गः । प्राक् चाभिधेयव्यक्त्युत्पत्तेरुत्तरकालं च प्रयोगासंभवः । समाने च गोत्वे प्रतीतौ चेयमभिधीयते नेयमिति विशेषका**रणं** नास्ति । अतः परं भाष्यार्थः । यदि चैका व्यक्तिरभिधेया भवेद्वयक्त्यन्तरे प्रयोगो न स्यादभिधेयव्यक्ते स्तत्राभावादत्यन्तविलक्षणत्वाच्च, सामान्यविशेषविनिर्मुक्ता हि व्यक्तिरित्युच्यते । न च सामान्यविशेषौ मुक्त्वा व्यक्त्यन्तरेऽन्यदस्ति येन शब्दप्रयोगः स्यात् । ननु च यथैवैका सामान्यविशेषविनिर्मुक्ता तथा द्वितीया यतश्च यथैवैकस्यां सामान्यविशेषविनिर्मुक्तायां शब्दस्य प्रवृत्तिरेवमविशेषादितरत्रापि भविष्यति । यदि सामान्यरूपं विशेषरूपं वा व्यक्त्यन्तरं स्यात्ततो विलक्षणत्वाच्छब्दो न प्रवर्तते, यदा तु तदप्युभयविनिर्मुक्तं रूपं तदा तुल्यरूपत्वादयुक्ता शब्दस्य प्रवृत्तिरिति । यद्येवं सामान्यविशेषविनिर्मुक्तत्वादेकत्रेतरत्र च शब्दो वर्तते हन्त तर्हि सामान्यविशेषविनिर्मुक्तत्वमेव सामान्यं शब्दस्याभिधेयं स्यादिति सिद्धो नः पक्षः । तस्याऽऽकृतिशब्दवाच्यत्वे केवलं भवतः प्रद्वेष इति । पूर्वपक्षवाद्याह नैवं मयोच्यते सामान्यविशेषविनिर्मुक्तत्वाद्वयक्तौ शब्दो वर्तते व्यक्त्यन्तरे वेति, किं तु सामान्यविशेषव्यतिरेकेणान्यापोहवद्वयक्तिः कथ्यते । तत्र कथं सामान्यमेव तर्हि वाच्यमित्युच्यते यो ह्यर्थः सामान्यस्य विशेषाणां चाऽऽश्रयः सा व्यक्तिर्न सामान्यविशेषौ । ततश्च यथैवैकस्यां सामान्यविशेषव्यतिरिक्तायां व्यक्तौ शब्दस्य वृत्तिस्तथाऽन्यस्यामपि भविष्यति । सिद्धान्तवाद्याह—यदि तावत्सामान्यविशेषविनिर्मुक्तत्वाच्छब्दो वर्तते ततः सामान्यमेव वाच्यम् । अथ समानं निमित्तं नास्ति तदा व्यक्त्यन्तरे वृत्तिर्न प्राप्नोति । तदभावेऽपि चेद्वर्तेत ततोऽश्वव्यक्तावपि वृत्तिप्रसक्तेरतिप्रसङ्गः स्यादिति । नैवम् । सामान्यनिरपेक्षायामेव शब्दप्रवृत्तौ प्रयोगकृतव्यवस्थाश्रयणान्नातिप्रसङ्गो भविष्यति, । यद्येवं प्रयोगवशेन शब्दो वर्तेत ततोऽद्य जातायां गवि न दृष्ट इति शब्दो न प्रवर्तेत तेन प्रयोगकृता चेव्द्यवस्था क्व चिदप्रसङ्गो न चेदतिप्रसङ्ग इति । यत्तु भिन्नासु व्यक्तिषु सामान्यप्रत्ययो न प्राप्नोत्ययमपि गौरयमपीति तदिहातिप्रसङ्गापादनेन न संबध्यत इति व्यक्त्यन्तरे प्रयोगो न प्राप्नोतीत्यस्मिन्नवसरे वक्तव्यम् । शक्त्या तर्हि व्यवस्था भविष्यति, यत्र शक्तः शब्दस्तत्र वर्तिष्यते प्रयोक्ष्यते च यत्र तु शक्तिर्नास्ति तत्र प्रयोगप्रवृत्ती न भविष्यतस्ततश्च गोव्यक्तिष्वेव शक्तेः प्रयोगव्यवस्था भविष्यति । नैवमपि व्यवस्था लभ्यते । प्राक् प्रयोगाच्छब्दशक्तेरविज्ञानात्प्रयोगप्रतीत्यधीनं हि शब्दशक्तिज्ञानं तत्कथमिवानुत्पन्नं प्रयोगकाले व्यवस्थाकारणत्वेनाऽऽश्रयितुं युक्तम् । यद्यपि श्रोता प्रयोगाच्छक्तिं जानाति तथाऽपि प्रयोक्त्रा कथं ज्ञातं गोव्यक्तावयं शक्तः शब्दो नाश्वव्यक्ताविति, तेनाश्वव्यक्तावपि प्रयोगः प्राप्नोति । जात्या किमिति व्यवस्था नाऽऽश्रीयते यत्र गोत्वमुपलक्षणं तत्र शब्दो वर्तिष्यते यत्र तन्नास्ति तत्राश्वव्यक्त्यादौ वृत्तिर्न भविष्यति ततश्च व्यवस्थासिद्धिरिति । सत्यमेवं सिध्यति, किं त्वापन्नो भवानस्मत्पक्षमाकृतिर्वाच्येति । न ह्यनभिधाय गोत्वमुपलक्षणं गोव्यक्तावेव प्रयोगव्यवस्था लभ्यते तच्चेदभिहितं सिद्धमाकृतिशब्दार्थत्वमिति । पूर्वपक्षवादी तु द्वितीयं पूर्वपक्षमुपन्यस्यति सत्यमाकृतिरभिधीयते किं तु गुणत्वेन स्थिता व्यक्तिः प्राधान्येन शब्दार्थः । न चाऽऽवयोरुभयं नाभिधीयत इति प्रतिज्ञा । कस्य चित्प्राधान्येन किं चिदभिधेयतया विवक्षितं किं चिद्गुणत्वेन, तदुक्तं **व्यक्तिः प्राधान्येनाभिधेयेति** । एवं सति प्रयोगव्यवस्थोभयप्रतीतिश्च तथाऽऽलम्भनादिक्रियोपपत्तिश्च भविष्यति । इतरस्त्वाह—मैवं लभ्यते । जातिश्चेत्पूर्वमभिधेयत्वेनाभ्युपगताऽत्रैव शब्दस्योपक्षीणशक्तित्वान्न व्यक्तिवचनता लभ्यते । न चाऽऽकृतिसंवेदनेनापि व्यक्तिप्रतीतेरन्यथाऽप्युपपन्नत्वात्सत्यां गतावनेकार्थता युज्यतेऽभ्युपगन्तुम् । अर्थापत्त्या च शब्दस्य वाचकशक्तिः कल्प्यते । सा च यदा व्यक्तिप्रतीतेरन्यथाऽप्युपपन्नत्वात् क्षीणा तदा वाचकशक्तिकल्पनायां प्रमाणं नास्ति । न च सामान्यविशेषवचनत्वं शब्दस्य दृष्टमक्षादिशब्दानामनेकसामान्यवचनत्वात् । अन्वयव्यतिरेकाभ्यां च व्यक्तेरशब्दार्थत्वं निश्चीयते । अनुच्चरितेऽपि शब्दे प्रतीतसामान्यस्य व्यक्तिप्रतीतेः श्रुतिशब्दस्यापि चागृहीतसामान्यस्य व्यक्तिप्रत्ययाभावात्तेनाऽऽकृतिरेव शब्दार्थ इति । सांप्रतं पक्षान्तरमुपन्यस्यति । अथ व्यक्तिविशिष्टायामाकृतौ किमिति न वर्तते । तदेतत्प्रयोगप्रतीतिक्रियासंभवत्वेन वा पक्षान्तरमुपन्यस्तम् । यद्वा व्यक्तेरेव शब्दार्थत्वं साधयितुमिदमुच्यतेऽनेनाभिप्रायेण, कदा चित्सिद्धान्तवाद्याकृतेः शब्दार्थत्वमनेनाभ्युपगतमेवाऽऽलम्भनादिक्रियासंभवश्च भविष्यतीत्यनेनाभिप्रायेण व्यक्तेरपि गुणत्वेनाभिधानमिच्छति ततोऽहं पूर्वं तावद्विशेषणे वर्तितुमर्हतीति व्यक्तिवचनत्वमेव साधयिष्यामीति । इतरस्तु तदभिप्रायं ज्ञात्वोत्तरं वदति व्यक्त्यन्तरविशिष्टायां प्रयोगो न प्राप्नोतीति । यदि हि व्यक्तिविशिष्टा जातिरभिधीयते ततो व्यक्त्यभिधानपक्षोक्तदोषप्रसङ्गः, अनेकशक्तिकल्पनादिरूपो व्यक्त्यन्तरे प्रयोगश्च न प्राप्नोति विशेषणस्यान्यत्वादिति । तेन जातिरेव शब्दार्थः । ननु गुणभूता प्रतीयतेऽतश्चान्येन प्रधानेनाभिधेयेन भवितव्यमिति । नैवं शब्देन तावत्सैवाभिधीयते । यदि विवक्षावशेनार्थाद्गुणत्वं प्राधान्यं वा भवति भवतु नाम न तावता शब्दाभिधेयत्वं व्याहन्यते । यदा चासौ शब्देनाभिधीयते तदा गुणत्वं नैव प्रतीयते तेनार्थाद्गुणत्वप्रतीतिरदोषः । ननु पूर्वपक्षोक्तैः कारणैर्व्यक्तेरेव शब्दार्थत्वं युक्तं व्यक्त्यन्तरे प्रयोगो न प्राप्नोतीति चेत् । आकृतिश्चिह्नभूता भविष्यति । यथाऽनभिधीयमानमपि काकनिलयनं देवदत्तगृहशब्दस्य स्वार्थमभिदधतश्चिह्नभूततां प्रतिपद्यते तद्वदाकृतिश्चिह्नं व्यक्त्यभिधाने भविष्यति । भाष्यकारेण तु दण्डिशब्दो दृष्टान्तत्वेनोपात्तो यथा तेन न नाम किल दण्डोऽभिधीयते । अथ च दण्डविशिष्टः पुरुषः प्रत्याय्यते तद्वदाकृतावपीति । ननु दण्डिशब्दे प्रकृत्या दण्डोऽभिधीयत एव कथमुच्यते न च तावद्दण्डोऽभिधीयत इति । कथं चोपलक्षणत्वेनाऽऽकृतावुपन्यस्तायां विशिष्टः प्रत्याय्यत इति विशेषणं दृष्टान्ततयोपन्यस्तमिति । नायं दोषः । विशेष्याभिधायकप्रत्ययाभिप्रायत्वाद्दण्डानभिधानस्य । यथा प्रत्ययेन न च तावद्दण्डोऽभिधीयते । अथ च तद्विशिष्टः पुरुषः प्रत्याय्यते तथेहापि भविष्यतीत्यभिप्रायः । यत्तूपलक्षणोपन्यासे विशेषणस्य दृष्टान्तता न युक्तेति । तदुपलक्षणस्यापि विशेषकत्वान्न चोद्यम् । यद्वा केनचित्सामान्येन दृष्टान्तता भविष्यत्यनभिधेयत्वेन विशेषकत्वेन चेत्यदुष्टं, ततश्च सम्यगभिहितं यथा दण्डिशब्दे तद्वदत्रापि भविष्यतीति । एवं चाप्रसङ्गातिप्रसङ्गौ न भविष्यत इति । तदेतन्न युज्यते । युक्तं देवदत्तगृहस्य पुरुषस्य च केवलस्याभिधानं विशिष्टप्रतीतावपि काकनिलयनदण्डयोः प्रत्यक्षदण्डशब्दावगतयोर्विशेषणत्वोपपत्तेः । न तु गोत्वस्यासंनिहितस्येहोपलक्षणत्वं युज्यते । अप्रतीतविशेषणे विशेष्याप्रतीतेः । न च दण्डिशब्दवत्तदवयवेन गोत्वाभिधानं प्रतीमो येन द्वितीयावयवेन व्यक्तेरेवाभिधानं स्यात् । अतश्च यदि तावद्गोत्वमभिधीयते ततस्तदेवोक्तेन न्यायेन वाच्यं भवेत् । अप्रतीतस्य विशेषणत्वासंभवात् । उक्तवदतिप्रसङ्गः शब्दप्रयोगस्य प्राप्नोति । न च यथा दण्डिशब्दः केवले दण्डे **न प्रयुज्यत** इति विशिष्टवचनोऽवधार्यते तद्वदाकृतौ प्रयोगाभावाद्विशिष्टवचनोऽवधारयितुं शक्यते । श्येनचित्यादावाकृतौ प्रयोगदर्शनादन्वयव्यतिरेकाभ्यां च जातिरेव वाच्येत्यवधार्यते श्येनचिद्वाक्ये केवलायामाकृतौ प्रयुक्तत्वात् । क्वचिदपि चाऽऽकृत्या विना व्यक्तिमात्रे प्रयोगादर्शनादेवं येऽपि संबन्धसमुदायादयः पूर्वपक्षास्तेऽप्युक्तेन न्यायेन निराकृतास्तेनाऽऽकृतिरेव शब्दार्थ इति ॥ ३३ ॥

ये त्वाऽऽलम्भनादिचोदनाभावादयो ‘**न क्रिया स्यात्**’ इत्येतत्सूत्रानुभाषिताः पूर्वपक्षोक्ता हेतवस्तेषां सर्वेषामनेन सूत्रेण परिहारोऽभिधीयते—‘**तदर्थत्वात्प्रयोगस्याविभागः**’ इति । तदर्थत्वात्—अपूर्वार्थस्वादालम्भनप्रोक्षणाद्यङ्गानामपूर्वसाधने प्रयोगेण भवितव्यं द्रव्यं चापूर्वसाधनं यागेन स्वसिद्धयर्थमाक्षिप्तत्वान्नाऽऽकृतिरसमर्थत्वात्तदभिधानं तु द्रव्यनियमार्थं प्रतिपत्तव्यं न स्वार्थं जातेरनपेक्षितत्वाददृष्टार्थत्वप्रसङ्गात्साधनत्वाप्रतीतेश्च । यदपि जातेः प्रातिपदिकाभिहितायाः करणत्वं प्रतीयते तदपि द्रव्यनियामकत्वेनैव न साक्षादयोग्यत्वात् । तेनाऽऽकृत्यभिधानस्य द्रव्यनियमार्थत्वाद्द्रव्ये वाऽऽलम्भनप्रोक्षणसंख्याकारकसामानाधिकरण्यादिसंभवाददुष्टता । तदाह—प्रयोगस्याविभाग इत्याकृतिपक्षेऽप्यालम्भनादिप्रयोगस्य द्रव्यादविभक्ततैवेति । अथवाऽऽकृत्यभिधानस्य द्रव्यनियमार्थत्वादुक्तवत्प्रयोगस्याविभाग इति । यद्वा । आकृतिव्यक्त्योरत्यन्तभेदाभावात्कदा चिव्द्यक्तिरूपेण द्रव्यमभिधीयते कदा चित्सामान्यरूपेण यथा विवक्षितं तथा शब्दस्योभयरूपवस्त्वर्थत्वाव्द्यक्त्यभिधानेऽपि न प्रयोगस्य विभागो नानारूपतेति । जातेर्वा व्यक्तितोऽत्यन्तभेदाभावाद् व्यक्तौ कृता धर्मा जातौ कृता एव भवन्तीति न प्रयोगम्य विभागेन प्रयोजनमिति । यद्वा । आकृतिव्यक्त्योरुभयोर्योगार्थत्वाद्धमाणां च  यत्र क्व चन यागसाधने कृतानां प्रयोजनवत्त्वादद्रव्यादविभक्ततेति ।

तस्मादाकृतिपक्षेऽप्यालम्भनादिसंभवादाकृतिरेव शब्दार्थ इति सिद्धम् ॥ ३५ ॥

इति आकृत्यधिकरणम् ॥ ९ ॥ ।

इति श्रीभट्टकुमारिलस्वामिकृतौ मीमांसावार्तिके प्रथमस्याध्यायस्य तृतीयः पादः ।
