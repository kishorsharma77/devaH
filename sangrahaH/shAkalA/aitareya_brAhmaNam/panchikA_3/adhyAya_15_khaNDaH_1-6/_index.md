+++
title = "+अध्याय १५ खण्डः १-६"

+++

यज्ञो वै देवेभ्योऽन्नाद्यमुदक्रामत्ते देवा अब्रुवन्यज्ञो वै
नोऽन्नाद्यमुदक्रमीदन्विमं यज्ञमन्न अन्विछामेति
तेऽब्रुवन्कथमन्विछामेति ब्राह्मणेन च छन्दोभि-श्चेत्यब्रुवंस्ते ब्राह्मणं
छन्दोभिरदीक्षयंस्तस्यान्तं यज्ञमतन्वतापि पत्नीः
समयाज-यंस्तस्माद्धाप्येतर्हि
दीक्षणीयाआमिष्टावान्तमेव यज्ञं तन्वतेऽपि पत्नीः संया-जयन्ति तमनु
न्यायमन्ववायंस्ते प्रायणीयमतन्वत तम्प्रायणीयेन
नेदीयोऽन्वा-गछंस्ते कर्मभिः समत्वरन्त
तच्छंय्वन्तमकुर्वंस्तस्माद्धाप्येतर्हि
प्रायणीयं शंय्वन्तमेव भवति तमनु न्यायमन्ववायंस्त आतिथ्यमतन्वत
तमातिथ्येन नेदीयोऽन्वागछंस्ते कर्मभिः समत्वरन्त
तदिळान्तमकुर्वंस्तस्माद्धाप्येतर्ह्या-तिथ्यमिळान्तमेव
भवति तमनु न्यायमन्ववायंस्त उपसदोऽतन्वत तमुपस-द्भिर्नेदीयोऽन्वागछंस्ते
कर्मभिः समत्वरन्त ते तिस्रः सामिधेनीरनूच्य तिस्रो देवता
अयजंस्तस्माद्धाप्येतर्ह्युपसत्सु तिस्र एव
सामिधेनीरनूच्य तिस्रो देवता यजन्ति तमनु
न्यायमन्ववायंस्त उपवसथमतन्वत
तमुपवसथ्येऽहन्याप्नुवंस्त-माप्त्वान्तं
यज्ञमतन्वतापि पत्नीः समयाजयंस्तस्माद्धाप्येतर्ह्युपवसथ
आन्तमेव यज्ञं तन्वतेऽपि पत्नीः संयाजयन्ति तस्मादेतेषु
पूर्वेषु कर्मसु शनैस्तरां-शनैस्तरामिवानुब्रूयादनूत्सरमिव
हि ते तमायांस्तस्मादुपवसथे यावत्या वाचा कामयीत तावत्यानुब्रूयादाप्तो
हि स तर्हि भवतीती तमाप्त्वाब्रुवंस्तिष्ठस्व नोऽन्नाद्यायेति स
नेत्यब्रवीत्कथं वस्तिष्ठेयेति तानीक्षतैव
तमब्रुवन्ब्राह्मणेन च नश्छन्दोभिश्च
सयुग्भूत्वान्नाद्याय तिष्ठस्वेति तथेति
तस्माद्धाप्येतर्हि यज्ञः 

सयुग्भूत्वा देवेभ्यो हव्यं वहति ब्राह्मणेन च छन्दोभिश्च ४५

 

त्रीणि ह वै यज्ञे क्रियन्ते जग्धं गीर्णं वान्तं तद्धैतदेव जग्धं
यदाशंसम्नंमार्त्विज्यं कारयत उत वा मे दद्यादुत वा मा
वृणीतेति तद्ध तत्पराङेव यथा जग्धं न हैव तद्यजमानम्भुनक्त्यथ हैतदेव
गीर्णं यद्बिभ्यदार्त्विज्यं कारयत उत वा मा न बाधेतोत वा मे न
यज्ञवेशशां कुर्यादिति तद्ध तत्पराङेव यथा गीर्णं न हैव
तद्यजमानम्भुनक्त्यथ हैतदेव वान्तं यदभिशस्यमानमार्त्विज्यं कारयते
यथा ह वा इदं वान्तान्मनुष्या बीभत्सन्त एवम्तस्माद्देवास्तद्ध
तत्पराङेव यथा वान्तं न हैव तद्यजमानम्भुनक्ति स एतेषां
त्रयाणामाशाम्नेयात्तं यद्येतेषां
त्रयाणा-मेकंचिदकाममभ्याभवेत्तस्यास्ति
वामदेव्यस्य स्तोत्रे प्रायश्चित्तिरिदं वा इदं वामदेव्यं
यजमानलोकोऽमृतलोकः स्वर्गो
लोकस्तत्त्रिभिरक्षरैर्न्यूनं तस्य स्तोत्र
उपसृप्य त्रेधात्मानं विगृह्णीयात् पुरुष इति स एतेषु
लोकेष्वात्मानं
दधात्यस्मिन्यजमानलोकेऽस्मिन्नमृतलोकेऽस्मिन्स्वर्गे
लोके स सर्वां दुरिष्टिमत्येत्यपि यदि समृद्धा इव ऋत्विजः स्युरिति ह स्माहाथ हैतज्जपेदेवेति ४६

 

छन्दांसि वै देवेभ्यो हव्यमूढ्वा श्रान्तानि जघनार्धे यज्ञस्य तिष्ठन्ति
यथाश्वो वाश्वतरो वोहिवांस्तिष्ठेदेवं तेभ्य
एतम्मैत्रावरुणम्पशुपुरोळाशमनु
देविका-हवींषि निर्वपेद्धात्रे पुरोळाशं द्वादशकपालं यो धाता स
वषट्कारोऽनुमत्यै चरुं यानुमतिः सा गायत्री राकायै
चरुं या राका सा त्रिष्टुप् सिनीवाल्यै चरुं या सिनीवाली सा जगती कुह्वै
चरुं या कुहूः सानुष्टुबेतानि वाव सर्वाणि छन्दांसि गायत्रं
त्रैष्टुभं जागतमानुष्टुभमन्वन्यान्येतानि हि यज्ञे
प्रतमामिव क्रियन्त एतैर्ह वा अस्य छन्दोभिर्यजतः
सर्वैश्छन्दोभिरिष्टम्भवाति य एवं वेद तद्वै
यदिदमाहुः सुधायां ह वै वाजी सुहितो दधातीति छन्दांसि वै तत्सुधायां ह वा
एनं छन्दांसि दधत्यननुध्यायिनं लोकं जयति य एवं वेद तद्धैक
आहुर्धातारमेव सर्वासाम्पुरस्तात्पुरस्तादाज्येन
परियजेत्तदासु सर्वासु मिथुनं दधातीति तदु वा आहुर्जामि वा एतद्यज्ञे
क्रियते यत्र समानीभ्यामृग्भ्यं समानेऽहन्यजतीति यदि ह वा अपि बह्व्य
इव जायाः पतिर्वाव तासाम्मिथुनं तद्यदासां धातारम्पुरस्ताद्यजति तदासु सर्वासु मिथुनं दधातीति नु देविकानाम् ४७

 

अथ देवीनां सूर्याय पुरोळाशमेककपालं यः सूर्यः स धाता स उ एव वषट्कारो दिवे
चरुं या द्यौः सानुमतिः सो एव गायत्र्\! युषसे चरुं योषाः सा राका सो एव
त्रिष्टुब्गवे चरुं या गौः सा सिनीवाली सो एव जगती पृथिव्यै चरुं या
पृथिवी सा कुहूः सो एवानुष्टुबेतानि वाव सर्वाणि छन्दांसि गायत्रं
त्रैष्टुभं जाग-तमानुष्टुभमन्वन्यान्येतानि हि यज्ञे
प्रतमामिव क्रियन्त एतैर्ह वा अस्य छन्दोभिर्यजतः
सर्वैश्छन्दोभिरिष्टम्भवति य एवं वेद तद्वै यदिदमाहुः
सुधायां ह वै वाजी सुहितो दधातीति छन्दांसि वै तत्सुधायां ह वा एनं
छन्दांसि दधत्यननुध्यायिनं लोकं जयति य एवं वेद तद्धैक आहुः सूर्यमेव
सर्वासा-म्पुरस्तात्पुरस्तादाज्येन परियजेत्तदासु सर्वासु मिथुनं
दधातीति तदु वा आहुर्जामि वा एतद्यज्ञे क्रियते यत्र
समानीभ्यामृग्भ्यां समानेऽहन्यजतीति यदि ह वा अपि
बह्व्य इव जायाः पतिर्वाव तासाम्मिथुनं तद्यदासां
सूर्यम्पुर-स्ताद्यजति तदासु सर्वासु मिथुनं
दधाति ता या इमास्ता अमूर्या अमूस्ता इमा अन्यतराभिर्वाव तं
काममाप्नोति य एतासूभयीषु ता उभयीर्गतश्रियः
प्रजा-तिकामस्य संनिर्वपेन्न त्वेषिष्यमाणस्य यदेना
एषिष्यमाणस्य संनिर्वपेदीश्वरो हास्य वित्ते देवा
अरन्तोर्यद्वा अयमात्मनेऽलममंस्तेति ता ह शुचिवृक्षो
गौपलायनो वृद्धद्युम्नस्याभिप्रतारिणस्योभयीर्यज्ञे
संनिरुवाप तस्य ह रथगृत्सं गाहमानं दृष्ट्वोवाचेत्थमहमस्य
राजन्यस्य देविकाश्च देवीश्चोभयीर्यज्ञे सममादयं यदस्येत्थं रथगृत्सो
गाहत इति चतुःषष्टिः कवचिनः शश्वद्धास्य ते पुत्रनप्तार 

आसुः ४८

 

अग्निष्टोमं वै देवा अश्रयन्तोक्थान्यसुरास्ते समावद्वीर्या एवासन्न
व्यावर्तन्त तान्भरद्वाज ऋषीणामपश्यदिमे वा असुरा उक्थेषु
श्रितास्तानेषां न कश्चन पश्यतीति सोऽग्निमुदह्वयदेह्यू षु ब्रवाणि
तेऽग्न इत्थेतरा गिर इत्यसुर्या ह वा इतरा गिरः
सोऽग्निरुपोत्तिष्ठन्नब्रवीत्किं
स्विदेव मह्यं कृशो दीर्घः पलितो वक्ष्यतीति भरद्वाजो ह वै कृशो दीर्घः
पलित आस सोऽब्रवीदिमे वा असुरा उक्थेषु श्रितास्तान्वो न कश्चन
पश्यतीति तानग्निरश्वो भूत्वाभ्यत्यद्र वद्यदग्निरश्वो
भूत्वाभ्यत्यद्र वत्तत्साकमश्वं
सामाभवत्तत्साकमश्वस्य साकमश्वत्वं
तदाहुः साकमश्वेनोक्थानि प्रणयेदप्रणीतानि वाव तान्युक्थानि
यान्यन्यत्र साकमश्वा-दिति प्रमंहिष्ठीयेन
प्रनयेदित्याहुः प्रमंहिष्ठीयेन वै देवा
असुरानुक्थेभ्यः प्राणुदन्त 

तत्प्राहैव प्रमंहिष्ठीयेन नयेत्प्र साकमश्वेन ४९

 

ते वा असुरा मैत्रावरुणस्योक्थमश्रयन्त सोऽब्रवीदिन्द्र ः\! कश्चाहं
चेमानि-तोऽसुरान्नोत्स्यावहा इत्यहं
चेत्यब्रवीद्वरुणस्तस्मादैन्द्रा
वरुणम्मैत्रावरुणस्तृती-यसवने शंसतीन्द्र श्च हि तान्वरुणश्च ततोऽनुदेतां
ते वै ततोऽपहता असुरा ब्राह्म-नाच्छंसिन उक्थमश्रयन्त सोऽब्रवीदिन्द्र
ः\! कश्चाहं चेमानितोऽसुरान्नोत्स्यावहा इत्यहं
चेत्यब्रवीद्बृहस्पतिस्तस्मादैन्द्रा
बार्हस्पत्यम्ब्राह्मणाच्छंसी तृतीयसवने शंसतीन्द्र श्च हि तान्बृहस्पतिश्च
ततोऽनुदेतां ते वै ततोऽपहता असुरा अछा-वाकस्योक्थमश्रयन्त सोऽब्रवीदिन्द्र
ः\! कश्चाहं चेमानितोऽसुरान्नोत्स्यावहा इत्यहं
चेत्यब्रवीद्विष्णुस्तस्मादैन्द्रा
वैष्णवमछावाकस्तृतीयसवने शंसतीन्द्र श्च हि ता-न्विष्णुश्च ततोऽनुदेतां
द्वन्द्वमिन्द्रे ण देवताः शस्यन्ते द्वन्द्वं वै मिथुनं
त-स्माद्द्वन्द्वान्मिथुनम्प्रजायते प्रजात्यै प्रजायते
प्रजया पशुभिर्य एवं वेदाथ हैते पोत्रीयाश्च नेष्ट्रीयाश्च चत्वार
ऋतुयाजाः षळृचः सा विराड्दशिनी तद्विराजि 

यज्ञं दशिन्याम्प्रतिष्ठापयन्ति प्रतिष्ठापयन्ति ५०   
३

इति तृतीयपञ्चिका समाप्ता

 

 

 