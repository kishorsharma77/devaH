+++
title = "०६१"

+++


सरस्वती। भरद्वाजो बार्हस्पत्यः। जगती।

इ॒यम॑ददाद्रभ॒समृ॑ण॒च्युतं॒ दिवो॑दासं वध्र्य॒श्वाय॑ दा॒शुषे॑ ।  
या शश्व॑न्तमाच॒खादा॑व॒सं प॒णिं ता ते॑ दा॒त्राणि॑ तवि॒षा स॑रस्वति ॥ ०१॥

इ॒यम् । अ॒द॒दा॒त् । र॒भ॒सम् । ऋ॒ण॒ऽच्युत॑म् । दिवः॑ऽदासम् । व॒ध्रि॒ऽअ॒श्वाय॑ । दा॒शुषे॑ ।  
या । शश्व॑न्तम् । आ॒ऽच॒खाद॑ । अ॒व॒सम् । प॒णिम् । ता । ते॒ । दा॒त्राणि॑ । त॒वि॒षा । स॒र॒स्व॒ति॒ ॥

इयंसरस्वती रभसंवेगवन्तंऋणच्युतं वैदिकस्यदेवऋषिपितृसंबन्धिनोलैकिकस्यचऋणस्यच्यावयितारं दिवोदासमेतत्संज्ञंपुत्रं दाशुषेहवींषिदत्तवतेवध्र्यश्वाय एतत्संज्ञायऋषयेअददात् दत्तवती । यासरस्वतीशश्वन्तंबहुलंपणिंपणनशीलंवणिजं अदातृजनं अवसं- केवलंस्वात्मनएवत र्पकं आचखादआजघान । सेयमददादित्यन्वयः अथप्रत्यक्षीकृत्यस्तौति हेसरस्वति देवि तातानि पुत्रदानादीनितेत्व- दीयानिदात्राणिदानानि तविषातविषाणिमहान्तिभवन्ति ॥ १ ॥

सरस्वती। भरद्वाजो बार्हस्पत्यः। जगती।

इ॒यं शुष्मे॑भिर्बिस॒खा इ॑वारुज॒त्सानु॑ गिरी॒णां त॑वि॒षेभि॑रू॒र्मिभिः॑ ।  
पा॒रा॒व॒त॒घ्नीमव॑से सुवृ॒क्तिभिः॒ सर॑स्वती॒मा वि॑वासेम धी॒तिभिः॑ ॥ ०२॥

इ॒यम् । शुष्मे॑भिः । बि॒स॒खाःऽइ॑व । अ॒रु॒ज॒त् । सानु॑ । गि॒री॒णाम् । त॒वि॒षेभिः॑ । ऊ॒र्मिऽभिः॑ ।  
पा॒रा॒व॒त॒ऽघ्नीम् । अव॑से । सु॒वृ॒क्तिऽभिः॑ । सर॑स्वतीम् । आ । वि॒वा॒से॒म॒ । धी॒तिऽभिः॑ ॥

सरस्वतीदेवतारूपेणनदीरूपेणचवर्तते देवतारूपास्तुताधुनानयानदीरूपांसरस्वतींस्तौति । इयं नदीरूपासरस्वतीशुष्मैः शोषकै- रात्मीयैर्बलैः तविषेभिः महद्भिरूर्मिभिः तरङ्गैः गिरीणांपर्वतानान्तीरसंबद्धानां सानुसानूनिअरुजद्भनक्ति । बिसखाइवबिसङ्खनतीति- बिसखाः सयथाबिसार्थंपङ्कंरुजतितद्वत् तांसरस्वतींपारावतघ्नीं परावतिदूरदेशेविद्यमानस्यापिवृक्षादेर्हन्त्रीं सुवृक्तिभिः स्तुतिभिः धीतिभिःकर्मभिश्चअवसेरक्षणार्थंआविवासेम परिचरेम । यद्वा पारावतघ्नीं पारावारेपरर्वाचीतीरेतयो र्घातिनीम् । उक्तंच—पारावत- घ्नींपारावारघातिनीमिति ॥ २ ॥

सरस्वती। भरद्वाजो बार्हस्पत्यः। जगती।

सर॑स्वति देव॒निदो॒ नि ब॑र्हय प्र॒जां विश्व॑स्य॒ बृस॑यस्य मा॒यिनः॑ ।  
उ॒त क्षि॒तिभ्यो॒ऽवनी॑रविन्दो वि॒षमे॑भ्यो अस्रवो वाजिनीवति ॥ ०३॥

सर॑स्वति । दे॒व॒ऽनिदः॑ । नि । ब॒र्ह॒य॒ । प्र॒ऽजाम् । विश्व॑स्य । बृस॑यस्य । मा॒यिनः॑ ।  
उ॒त । क्षि॒तिऽभ्यः॑ । अ॒वनीः॑ । अ॒वि॒न्दः॒ । वि॒षम् । ए॒भ्यः॒ । अ॒स्र॒वः॒ । वा॒जि॒नी॒ऽव॒ति॒ ॥

हेसरस्वति देवनिदोदेवानान्निन्दकानसुरान्निबर्हयन् न्यबर्हयः अवधीः । तथाविश्वस्यव्याप्तस्यमायिनोमायाविनः बृसयस्य बृसयइति- त्वष्टुर्नामधेयं त्वष्टुःप्रजांपुत्रंवृत्रासुरंचन्यवधीः । त्वत्साहा य्यादेवइन्द्रोहतवानित्यर्थः । उतअपिच हेवाजिनीवति अन्नवतिसरस्वति त्वं- क्षितिभ्योमनुष्येभ्यः अवनीः असुरैरपहृताभूमीःअविन्दः अलंभयः । एभ्योमनुष्येभ्यः विषमुदकंचअस्रवःअक्षारय । यद्वा क्षितयोसुर- जनाः तेभ्यः सकाशात् अवनीःभूमीः अविन्दोलब्धवानसि तान्हत्वाएभ्यश्चासुरेभ्यः विषंमृतिहेतुभूतङ्गरलंअस्रवः ॥ ३ ॥

सरस्वती। भरद्वाजो बार्हस्पत्यः। गायत्री।

प्र णो॑ दे॒वी सर॑स्वती॒ वाजे॑भिर्वा॒जिनी॑वती ।  
धी॒नाम॑वि॒त्र्य॑वतु ॥ ०४॥

प्र । नः॒ । दे॒वी । सर॑स्वती । वाजे॑भिः । वा॒जिनी॑ऽवती ।  
धी॒नाम् । अ॒वि॒त्री । अ॒व॒तु॒ ॥

देवी दानादिगुणयुक्ता वाजिनीवती वाजोन्नंयस्याङ्क्रियायांसावाजिनी तद्युक्ता धीनां द्यातॄणांस्तोतॄणांअवित्रीरक्षित्री एवंभूतासर- स्वती वाजेभिरन्नैर्नोस्मान्प्रावतुप्रकर्षेणतर्पयतु ॥ ४ ॥

सरस्वती। भरद्वाजो बार्हस्पत्यः। गायत्री।

यस्त्वा॑ देवि सरस्वत्युपब्रू॒ते धने॑ हि॒ते ।  
इन्द्रं॒ न वृ॑त्र॒तूर्ये॑ ॥ ०५॥

यः । त्वा॒ । दे॒वि॒ । स॒र॒स्व॒ति॒ । उ॒प॒ऽब्रू॒ते । धने॑ । हि॒ते ।  
इन्द्र॑म् । न । वृ॒त्र॒ऽतूर्ये॑ ॥

हेदेवि सरस्वति यःस्तोतावृत्रतूर्येसङ्ग्रामेधनेहितेनिहितेनिमित्तभूतेसति इन्द्रन्नइन्द्रमिवत्वां उपब्रूते स्तौति तंरक्षेतिशेषः ॥ ५ ॥

सरस्वती। भरद्वाजो बार्हस्पत्यः। गायत्री।

त्वं दे॑वि सरस्व॒त्यवा॒ वाजे॑षु वाजिनि ।  
रदा॑ पू॒षेव॑ नः स॒निम् ॥ ०६॥

त्वम् । दे॒वि॒ । स॒र॒स्व॒ति॒ । अव॑ । वाजे॑षु । वा॒जि॒नि॒ ।  
रद॑ । पू॒षाऽइ॑व । नः॒ । स॒निम् ॥

हेदेवि दानादिगुणयुक्ते हेवाजिनि वाजोबलमन्नंवातद्युक्तेहेसरस्वति त्वंवाजेषुसङ्ग्रामेषुअव अस्मान्रक्ष । अपिच नोस्मभ्यंपूषेवपोषकोदेव- इव सनिंसंभजनीयन्धनंरद विलिख प्रयच्छेतियावत् ॥ ६ ॥

सरस्वती। भरद्वाजो बार्हस्पत्यः। गायत्री।

उ॒त स्या नः॒ सर॑स्वती घो॒रा हिर॑ण्यवर्तनिः ।  
वृ॒त्र॒घ्नी व॑ष्टि सुष्टु॒तिम् ॥ ०७॥

उ॒त । स्या । नः॒ । सर॑स्वती । घो॒रा । हिर॑ण्यऽवर्तनिः ।  
वृ॒त्र॒ऽघ्नी । व॒ष्टि॒ । सु॒ऽस्तु॒तिम् ॥

उतअपिच स्यासाप्रसिद्धासरस्वती घोराशत्रूणांभयकारिणी हिरण्यवर्तनिः वर्ततेअनेनेतिवर्तनिः रथः हिरण्यमयोवर्तनिर्यस्याः सात- थोक्ता वृत्रघ्नी वृत्राणाशत्रूणांहन्त्री एवंभूतासासरस्वती नोस्मदीयांसुष्टुतिं शोभनांस्तुतिंवष्टिकामयतां ॥ ७ ॥

सरस्वती। भरद्वाजो बार्हस्पत्यः। गायत्री।

यस्या॑ अन॒न्तो अह्रु॑तस्त्वे॒षश्च॑रि॒ष्णुर॑र्ण॒वः ।  
अम॒श्चर॑ति॒ रोरु॑वत् ॥ ०८॥

यस्याः॑ । अ॒न॒न्तः । अह्रु॑तः । त्वे॒षः । च॒रि॒ष्णुः । अ॒र्ण॒वः ।  
अमः॑ । चर॑ति । रोरु॑वत् ॥

यस्याःसरस्वत्याः अमोबलंअनन्तः अपर्यन्तः अपरिमितः अह्रुतः अहिंसितः अकुटिलोवात्वेषोदीप्तः चरिष्णुः चरणशीलः सर्वत्राप्रति- हतगतिरित्यर्थः अर्णवः उदकवान् उदकप्रदइत्यर्थः एवंभूतः सन् रोरुवत् भृशंशब्दङ्कुर्वन् चरति वर्तते । सानोविश्वाइत्युत्तरत्रसंबन्धः ॥ ८ ॥

सरस्वती। भरद्वाजो बार्हस्पत्यः। गायत्री।

सा नो॒ विश्वा॒ अति॒ द्विषः॒ स्वसॄ॑र॒न्या ऋ॒ताव॑री ।  
अत॒न्नहे॑व॒ सूर्यः॑ ॥ ०९॥

सा । नः॒ । विश्वा॑ । अति॑ । द्विषः॑ । स्वसॄः॑ । अ॒न्याः । ऋ॒तऽव॑री ।  
अत॑न् । अहा॑ऽइव । सूर्यः॑ ॥

सासरस्वतीनोस्मान् विश्वाः सर्वाद्विषोद्वेषोद्वेष्ट्रीः प्रजाः अतिनयतु अतितारयतु तथास्वसॄः स्वयंसारिणीः सहोत्पन्नावा ऋतावरी ऋतमित्युदकनाम तद्युक्ताअन्याश्चनदीः अस्मान् अतिनयतु यद्वा जस्येव वाच्छन्दसीतिपूर्वसवर्णदीर्घः उदकवत्यः स्वसारोभगिन्यो- अन्याः गङ्गाद्यानद्यश्चअस्मान् शत्रूनतिनयन्तु तत्रदृष्टान्तः—सूर्यः सर्वस्यप्रेरकआदित्यः अतन् सततङ्गच्छन् अहेवअहानीवयशाअहानि- शीघ्रमतिनयतितद्वत् ॥ ९ ॥ दशरात्रेतृतीयेहनिप्रउगेउतनःप्रियेतिसारस्वतस्तृचः सूत्रितंच—उतनःप्रियाप्रियास्वित्यौष्णिहंप्रउगमिति । पवित्रेष्ट्यांउतनःप्रिये- तिसारस्वतस्यहविषोनुवाक्या सूत्रितंच—उतनः प्रियाप्रियास्विमाजुह्वानायुष्मदानमोभिरिति ।

सरस्वती। भरद्वाजो बार्हस्पत्यः। गायत्री।

उ॒त नः॑ प्रि॒या प्रि॒यासु॑ स॒प्तस्व॑सा॒ सुजु॑ष्टा ।  
सर॑स्वती॒ स्तोम्या॑ भूत् ॥ १०॥

उ॒त । नः॒ । प्रि॒या । प्रि॒यासु॑ । स॒प्तऽस्व॑सा । सुऽजु॑ष्टा ।  
सर॑स्वती । स्तोम्या॑ । भू॒त् ॥

उतअपिच नोस्माकंप्रियासुप्रियाणांमध्येप्रियाप्रियतमा सप्तस्वसागायत्र्यादीनिच्छन्दासि सवसारोयस्यास्तादृशी नदीरूपायास्तुगं- गाद्याः स्वसारः सुजुष्टाः सुष्ठुपुरातनैरृषिभिः सेविता एवंभूतासरस्वतीदेवीस्तोम्याभूत् स्तोतव्याभवतु ॥ १० ॥

सरस्वती। भरद्वाजो बार्हस्पत्यः। गायत्री।

आ॒प॒प्रुषी॒ पार्थि॑वान्यु॒रु रजो॑ अ॒न्तरि॑क्षम् ।  
सर॑स्वती नि॒दस्पा॑तु ॥ ११॥

आ॒ऽप॒प्रुषी॑ । पार्थि॑वानि । उ॒रु । रजः॑ । अ॒न्तरि॑क्षम् ।  
सर॑स्वती । नि॒दः । पा॒तु॒ ॥

पार्थिवानि पृथिव्याःसंबन्धीनि उरुउरूणि विस्तीर्णानि रजोरजांसिलोकान् अन्तरिक्षं अन्तराक्षान्तन्नभश्च आपप्रुषी स्वतेजसापूरि- तवती । सरस्वतीदेवी निदः निन्दकाच्छत्रोः पातु अस्मान्रक्षतु ॥ ११ ॥

सरस्वती। भरद्वाजो बार्हस्पत्यः। गायत्री।

त्रि॒ष॒धस्था॑ स॒प्तधा॑तुः॒ पञ्च॑ जा॒ता व॒र्धय॑न्ती ।  
वाजे॑वाजे॒ हव्या॑ भूत् ॥ १२॥

त्रि॒ऽस॒धस्था॑ । स॒प्तऽधा॑तुः । पञ्च॑ । जा॒ता । व॒र्धय॑न्ती ।  
वाजे॑ऽवाजे । हव्या॑ । भू॒त् ॥

त्रिषधस्था त्रिषुलोकेषुसहावतिष्ठमाना त्रिलोकव्यापिनि सप्तधातुः सप्तधातवोवयवाः गायत्र्याद्यागङ्गाद्यावायस्याःसातथोक्ता पंच- जाताजातानिनिषादपंचमान् चतुरोवर्णान् गन्धर्वादीन्वावर्धयन्ती अभिवृद्धान्कुर्वन्ती ईदृशीसरस्वती वाजेवाजे युद्धेयुद्धेसर्वेषुयुद्धेषु हव्याभूत् ह्वातव्याभवति ॥ १२ ॥

सरस्वती। भरद्वाजो बार्हस्पत्यः। जगती।

प्र या म॑हि॒म्ना म॒हिना॑सु॒ चेकि॑ते द्यु॒म्नेभि॑र॒न्या अ॒पसा॑म॒पस्त॑मा ।  
रथ॑ इव बृह॒ती वि॒भ्वने॑ कृ॒तोप॒स्तुत्या॑ चिकि॒तुषा॒ सर॑स्वती ॥ १३॥

प्र । या । म॒हि॒म्ना । म॒हिना॑ । आ॒सु॒ । चेकि॑ते । द्यु॒म्नेभिः॑ । अ॒न्याः । अ॒पसा॑म् । अ॒पःऽत॑मा ।  
रथः॑ऽइव । बृ॒ह॒ती । वि॒ऽभ्वने॑ । कृ॒ता । उ॒प॒ऽस्तुत्या॑ । चि॒कि॒तुषा॑ । सर॑स्वती ॥

महिम्नामाहात्म्येनमहिनामहती द्युम्नेभिःद्युम्नौर्द्योतमानैः यशोभिरन्नैर्वायुक्तासती आसु आसान्नदीनान्देवतानांमध्येयासरस्वतीप्रचेकिते प्रकर्षेणज्ञायते । याचअन्याः अन्यासां सुपांसुलुगितिषष्ठीबहुवचनस्यजस् अपसांवेगवतीनांमध्येअपस्तमावेगवत्तमा याचरथइवविभ्व- नेविभुत्वायवृहती परिवृढा गुणैरधिकाकृता प्रजापतिनानिर्मिता सासरस्वतीचिकितुषा जानतास्तोत्रा उपस्तुत्याउपस्तोतव्याभवति ॥ १३ ॥

सरस्वती। भरद्वाजो बार्हस्पत्यः। त्रिष्टुप्।

सर॑स्वत्य॒भि नो॑ नेषि॒ वस्यो॒ माप॑ स्फरीः॒ पय॑सा॒ मा न॒ आ ध॑क् ।  
जु॒षस्व॑ नः स॒ख्या वे॒श्या॑ च॒ मा त्वत्क्षेत्रा॒ण्यर॑णानि गन्म ॥ १४॥

सर॑स्वति । अ॒भि । नः॒ । ने॒षि॒ । वस्यः॑ । मा । अप॑ । स्फ॒रीः॒ । पय॑सा । मा । नः॒ । आ । ध॒क् ।  
जु॒षस्व॑ । नः॒ । स॒ख्या । वे॒श्या॑ । च॒ । मा । त्वत् । क्षेत्रा॑णि । अर॑णानि । ग॒न्म॒ ॥

हेसरस्वति नोस्मान् वस्योवसीयः प्रशस्तंवसुधनंअभिनेषि अभिप्रापय मापस्फरीः अप्रवृद्धान्माकार्षीः । स्फारोवृद्धिः उपसर्गवशात्त- द्विपरीतेवर्तते तथापयसोदकेनअधिकेननोस्मान् माआधक् नाभिदह नबाधस्व । अपिचनोस्माकंसख्यासख्यानिसखिकर्माणिवेश्याप्रवेश- नानिचजुषस्व सेवस्व । वयंचत्वत्सकाशात् अरणानिअरमणानिनिकृष्टानिक्षेत्राणिमागन्म माप्राप्रवाम अपितुरमणीयान्येव ॥ १४ ॥वेदार्थस्यप्रकाशेनतमोहार्दन्निवारयन् । पुमर्थांश्चतुरोदेयाद्विद्यातीर्थमहेश्वरः ॥ १ ॥इतिश्रीमद्राजाधिराजपरमेश्वरवैदिकमार्गप्रवर्तकश्रीवीरबुक्कभूपालसाम्राज्यधुरन्धरेण सायणाचार्येणविरचितेमाधवीयेवेदार्थप्रकाशेऋ- क्संहिताभाष्येचतुर्थाष्टकेअष्टमोध्यायः समाप्तः ॥ ८ ॥ ॥ चतुर्थाष्टकः समाप्तः ॥ ४ ॥