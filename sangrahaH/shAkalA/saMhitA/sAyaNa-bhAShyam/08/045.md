+++
title = "०४५"

+++


इन्द्राग्नी। त्रिशोकः काण्वः। गायत्री।

आ घा॒ ये अ॒ग्निमि॑न्ध॒ते स्तृ॒णन्ति॑ ब॒र्हिरा॑नु॒षक् ।  
येषा॒मिन्द्रो॒ युवा॒ सखा॑ ॥ ०१॥

आ । घ॒ । ये । अ॒ग्निम् । इ॒न्ध॒ते । स्तृ॒णन्ति॑ । ब॒र्हिः । आ॒नु॒षक् ।  
येषा॑म् । इन्द्रः॑ । युवा॑ । सखा॑ ॥

ये ऋषयः आघ आभिमुख्येन खल्वग्निमिन्धते दीपयन्ति येषांच युवा नित्यतरुणइन्द्रः सखा भवति तेषां आनुषगानुपूर्व्येण बर्हिः स्तृणन्ति ॥ १ ॥

इन्द्रः। त्रिशोकः काण्वः। गायत्री।

बृ॒हन्निदि॒ध्म ए॑षां॒ भूरि॑ श॒स्तं पृ॒थुः स्वरुः॑ ।  
येषा॒मिन्द्रो॒ युवा॒ सखा॑ ॥ ०२॥

बृ॒हन् । इत् । इ॒ध्मः । ए॒षा॒म् । भूरि॑ । श॒स्तम् । पृ॒थु । स्वरुः॑ ।  
येषा॑म् । इन्द्रः॑ । युवा॑ । सखा॑ ॥

एषामृषीणां इध्मोबृहन्नित् महान् खलु । भूरि बहुच शस्तं स्तोत्रं स्वरुश्च पृथुर्महान् । सिद्धमन्यत् ॥ २ ॥

इन्द्रः। त्रिशोकः काण्वः। गायत्री।

अयु॑द्ध॒ इद्यु॒धा वृतं॒ शूर॒ आज॑ति॒ सत्व॑भिः ।  
येषा॒मिन्द्रो॒ युवा॒ सखा॑ ॥ ०३॥

अयु॑द्धः । इत् । यु॒धा । वृत॑म् । शूरः॑ । आ । अ॒ज॒ति॒ । सत्व॑ऽभिः ।  
येषा॑म् । इन्द्रः॑ । युवा॑ । सखा॑ ॥

तेष्वन्तर्भूतः कश्चिदयुद्धइत्प्रागयोद्धैवसन् युधावृतं योद्धृभिर्भटैरावृतं शत्रुं सत्वभिरात्मीयैर्बलैः शूरः सन् आजति नमयति ॥ ३ ॥

इन्द्रः। त्रिशोकः काण्वः। गायत्री।

आ बु॒न्दं वृ॑त्र॒हा द॑दे जा॒तः पृ॑च्छ॒द्वि मा॒तर॑म् ।  
क उ॒ग्राः के ह॑ शृण्विरे ॥ ०४॥

आ । बु॒न्दम् । वृ॒त्र॒ऽहा । द॒दे॒ । जा॒तः । पृ॒च्छ॒त् । वि । मा॒तर॑म् ।  
के । उ॒ग्राः । के । ह॒ । शृ॒ण्वि॒रे॒ ॥

जातउत्पन्नोवृत्रहेन्द्रमिषुं तथाचयास्कः-बुन्दइषुर्भवतीति । आददे आदाय चेषुं उग्राः उद्गूर्णबलाः के केच श्रृण्विरे बीर्येण विश्रुताइति स्वमातरं विपृच्छत् अप्राक्षीत् ॥ ४ ॥

इन्द्रः। त्रिशोकः काण्वः। गायत्री।

प्रति॑ त्वा शव॒सी व॑दद्गि॒रावप्सो॒ न यो॑धिषत् ।  
यस्ते॑ शत्रु॒त्वमा॑च॒के ॥ ०५॥

प्रति॑ । त्वा॒ । श॒व॒सी । व॒द॒त् । गि॒रौ । अप्सः॑ । न । यो॒धि॒ष॒त् ।  
यः । ते॒ । श॒त्रु॒ऽत्वम् । आ॒ऽच॒के ॥

हे इन्द्र त्वा त्वां शवसी बलवती माता प्रतिवदत्प्रत्यवोचत् । यः ते शत्रुत्वमाचके कामयते सगिरौ पर्वते अप्सोन दर्शनीयोगजइव योधिषत् योधयति ॥ ५ ॥

इन्द्रः। त्रिशोकः काण्वः। गायत्री।

उ॒त त्वं म॑घवञ्छृणु॒ यस्ते॒ वष्टि॑ व॒वक्षि॒ तत् ।  
यद्वी॒ळया॑सि वी॒ळु तत् ॥ ०६॥

उ॒त । त्वम् । म॒घ॒ऽव॒न् । शृ॒णु॒ । यः । ते॒ । वष्टि॑ । व॒वक्षि॑ । तत् ।  
यत् । वी॒ळया॑सि । वी॒ळु । तत् ॥

उतापिच हे मघवन् त्वं श्रुणु अस्मदीयां स्तुतिम् । ते त्वत्तोयद्वष्टि कामयते स्तोता तद्ववक्षि तस्मै तद्वहसि । किञ्च त्वं यद्वीळयासि दृढीकरोषि तद्वीळु तत् दृढमेव सर्वत्र भवति ॥ ६ ॥

इन्द्रः। त्रिशोकः काण्वः। गायत्री।

यदा॒जिं यात्या॑जि॒कृदिन्द्रः॑ स्वश्व॒युरुप॑ ।  
र॒थीत॑मो र॒थीना॑म् ॥ ०७॥

यत् । आ॒जिम् । याति॑ । आ॒जि॒ऽकृत् । इन्द्रः॑ । स्व॒श्व॒ऽयुः । उप॑ ।  
र॒थिऽत॑मः । र॒थिना॑म् ॥

यद्यदा आजिकृत् युद्धकृदिन्द्रः स्वश्वयुः कल्याणमश्वमिच्छन् आजिं युद्धमुपयाति तदा रथीतमोतिशयेनरथी भवति । रथीनां सर्वान्रथिनश्च जयती- तिशेषः ॥ ७ ॥

इन्द्रः। त्रिशोकः काण्वः। गायत्री।

वि षु विश्वा॑ अभि॒युजो॒ वज्रि॒न्विष्व॒ग्यथा॑ वृह ।  
भवा॑ नः सु॒श्रव॑स्तमः ॥ ०८॥

वि । सु । विश्वाः॑ । अ॒भि॒ऽयुजः॑ । वज्रि॑न् । विष्व॑क् । यथा॑ । वृ॒ह॒ ।  
भव॑ । नः॒ । सु॒श्रवः॑ऽतमः ॥

हे वज्रिन् त्वं विश्वाः सर्वाः अभियुजोभियोक्त्रीः प्रजाः यथा विष्वग्भवति तथा सु सुष्ठु विवृह नोस्माकं सुश्रवस्तमः शोभनान्नवत्तमश्च भव ॥ ८ ॥

इन्द्रः। त्रिशोकः काण्वः। गायत्री।

अ॒स्माकं॒ सु रथं॑ पु॒र इन्द्रः॑ कृणोतु सा॒तये॑ ।  
न यं धूर्व॑न्ति धू॒र्तयः॑ ॥ ०९॥

अ॒स्माक॑म् । सु । रथ॑म् । पु॒रः । इन्द्रः॑ । कृ॒णो॒तु॒ । सा॒तये॑ ।  
न । यम् । धूर्व॑न्ति । धू॒र्तयः॑ ॥

यमिन्द्रं धूर्तयोहिंसकाः न धूर्वन्ति न हिंसन्ति सइन्द्रोस्माकं सातयेभीष्टलाभाय सुरथं कल्याणं रथं पुरः कृणोतु पुरस्करोतु ॥ ९ ॥

इन्द्रः। त्रिशोकः काण्वः। गायत्री।

वृ॒ज्याम॑ ते॒ परि॒ द्विषोऽरं॑ ते शक्र दा॒वने॑ ।  
ग॒मेमेदि॑न्द्र॒ गोम॑तः ॥ १०॥

वृ॒ज्याम॑ । ते॒ । परि॑ । द्विषः॑ । अर॑म् । ते॒ । श॒क्र॒ । दा॒वने॑ ।  
ग॒मेम॑ । इत् । इ॒न्द्र॒ । गोऽम॑तः ॥

हे शक्रेन्द्र याचमानावयं ते तव द्विषोद्वेष्टृन् परिवृज्याम नोपगच्छेम । किन्तु ते तव गोमतः पशुमतोदावनेभीष्टदानाय अरं पर्याप्तं गमेमेत् गच्छेमैव ॥ १० ॥

इन्द्रः। त्रिशोकः काण्वः। गायत्री।

शनै॑श्चि॒द्यन्तो॑ अद्रि॒वोऽश्वा॑वन्तः शत॒ग्विनः॑ ।  
वि॒वक्ष॑णा अने॒हसः॑ ॥ ११॥

शनैः॑ । चि॒त् । यन्तः॑ । अ॒द्रि॒ऽवः॒ । अश्व॑ऽवन्तः । श॒त॒ऽग्विनः॑ ।  
वि॒वक्ष॑णाः । अ॒ने॒हसः॑ ॥

हे अद्रिवोवज्रिन् वयं शनैर्मन्दंमन्दं यन्तोगच्छन्तोश्वावन्तोश्ववन्तः शतग्विनोबहुधना विवक्षणाः वोढव्यं वहन्तोनेहसः उपद्रवरहिताश्च सन्तोगमेमे- दिति संबन्धः ॥ ११ ॥

इन्द्रः। त्रिशोकः काण्वः। गायत्री।

ऊ॒र्ध्वा हि ते॑ दि॒वेदि॑वे स॒हस्रा॑ सू॒नृता॑ श॒ता ।  
ज॒रि॒तृभ्यो॑ वि॒मंह॑ते ॥ १२॥

ऊ॒र्ध्वा । हि । ते॒ । दि॒वेऽदि॑वे । स॒हस्रा॑ । सू॒नृता॑ । श॒ता ।  
ज॒रि॒तृऽभ्यः॑ । वि॒ऽमंह॑ते ॥

हे इन्द्र ते तव जरितृभ्यः स्तोतृभ्यः सहस्रा सहस्राणि शता शतानि चोर्ध्वा ऊर्ध्वानि मुख्यानि सूनृता सूनृतानि साधनानि दिवेदिवेन्वहं विमंहते यजमानः प्रयच्छति । मंहतिर्दानकर्मा ॥ १२ ॥

इन्द्रः। त्रिशोकः काण्वः। गायत्री।

वि॒द्मा हि त्वा॑ धनंज॒यमिन्द्र॑ दृ॒ळ्हा चि॑दारु॒जम् ।  
आ॒दा॒रिणं॒ यथा॒ गय॑म् ॥ १३॥

वि॒द्म । हि । त्वा॒ । ध॒न॒म्ऽज॒यम् । इन्द्र॑ । दृ॒ळ्हा । चि॒त् । आ॒ऽरु॒जम् ।  
आ॒दा॒रिण॑म् । यथा॑ । गय॑म् ॥

हे इन्द्र त्वा त्वां धनञ्चयं धनानां जेतारं दृढाचित् दृढानामपि शत्रूणामारुजं आभिमुख्येन भङ्क्तारं आदारिणमादर्तारञ्च यथा गयं गृहमिवोपद्रवेभ्यो- रक्षकञ्च विद्म जानीम ॥ १३ ॥

इन्द्रः। त्रिशोकः काण्वः। गायत्री।

क॒कु॒हं चि॑त्त्वा कवे॒ मन्द॑न्तु धृष्ण॒विन्द॑वः ।  
आ त्वा॑ प॒णिं यदीम॑हे ॥ १४॥

क॒कु॒हम् । चि॒त् । त्वा॒ । क॒वे॒ । मन्द॑न्तु । धृ॒ष्णो॒ इति॑ । इन्द॑वः ।  
आ । त्वा॒ । प॒णिम् । यत् । ईम॑हे ॥

हे कवे क्रान्तकर्मन् धृष्णो धर्षकेन्द्र यद्यदा पणिं पणमानं त्वा त्वां आ आभिमुख्येनेमहेभीष्टं याचामहे । तदा ककुहं उच्छ्रितं त्वा त्वामिन्द्रवश्चित् सोमाअपि मन्दन्तु मादयन्तु ॥ १४ ॥

इन्द्रः। त्रिशोकः काण्वः। गायत्री।

यस्ते॑ रे॒वाँ अदा॑शुरिः प्रम॒मर्ष॑ म॒घत्त॑ये ।  
तस्य॑ नो॒ वेद॒ आ भ॑र ॥ १५॥

यः । ते॒ । रे॒वान् । अदा॑शुरिः । प्र॒ऽम॒मर्ष॑ । म॒घत्त॑ये ।  
तस्य॑ । नः॒ । वेदः॑ । आ । भ॒र॒ ॥

हे इन्द्र मघत्तये धनदानाय ते तुभ्यं यः पुमान् रेवान् धनवान् सन् अदाशुरिरदानशीलः प्रममर्षाभ्यसूयति तस्य पुंसोवेदोधनं नोस्मभ्यमाभराहर ॥ १५ ॥

इन्द्रः। त्रिशोकः काण्वः। गायत्री।

इ॒म उ॑ त्वा॒ वि च॑क्षते॒ सखा॑य इन्द्र सो॒मिनः॑ ।  
पु॒ष्टाव॑न्तो॒ यथा॑ प॒शुम् ॥ १६॥

इ॒मे । ऊं॒ इति॑ । त्वा॒ । वि । च॒क्ष॒ते॒ । सखा॑यः । इ॒न्द्र॒ । सो॒मिनः॑ ।  
पु॒ष्टऽव॑न्तः । यथा॑ । प॒शुम् ॥

हे इन्द्र त्वा त्वां सोमिनोभिषुतसोमसखायः इमउ इमेएव खल्वस्मदीयाजनाः पुष्टावन्ताः संभृतघासाः यथा पशुं पशुमिव विचक्षते विपश्यन्ति ॥ १६ ॥

इन्द्रः। त्रिशोकः काण्वः। गायत्री।

उ॒त त्वाब॑धिरं व॒यं श्रुत्क॑र्णं॒ सन्त॑मू॒तये॑ ।  
दू॒रादि॒ह ह॑वामहे ॥ १७॥

उ॒त । त्वा॒ । अब॑धिरम् । व॒यम् । श्रुत्ऽक॑र्णम् । सन्त॑म् । ऊ॒तये॑ ।  
दू॒रात् । इ॒ह । ह॒वा॒म॒हे॒ ॥

उतापिच हे इन्द्र अबधिरं अनुपहतश्रोत्रेन्द्रियं अतएव श्रुत्कर्णं श्रवणपरकर्णं सन्तं त्वा त्वां वयं त्रिशोकाइह यज्ञे ऊतये रक्षणाय दूराद्धवामहे ह्वयामः ॥ १७ ॥

इन्द्रः। त्रिशोकः काण्वः। गायत्री।

यच्छु॑श्रू॒या इ॒मं हवं॑ दु॒र्मर्षं॑ चक्रिया उ॒त ।  
भवे॑रा॒पिर्नो॒ अन्त॑मः ॥ १८॥

यत् । शु॒श्रु॒याः । इ॒मम् । हव॑म् । दुः॒ऽमर्ष॑म् । च॒क्रि॒याः॒ । उ॒त ।  
भवेः॑ । आ॒पिः । नः॒ । अन्त॑मः ॥

हे इन्द्र यद्यदीममस्मदीयं हवमाह्वानं शुश्रुयाः शृणुयाः तर्हि दुर्मर्षं शत्रूणां दुःसाहं बलं चक्रियाः कुर्याः । उतापिच नोस्माकमन्तमः अन्तिकतम आपिर्बन्धुः भवेः ॥ १८ ॥

इन्द्रः। त्रिशोकः काण्वः। गायत्री।

यच्चि॒द्धि ते॒ अपि॒ व्यथि॑र्जग॒न्वांसो॒ अम॑न्महि ।  
गो॒दा इदि॑न्द्र बोधि नः ॥ १९॥

यत् । चि॒त् । हि । ते॒ । अपि॑ । व्यथिः॑ । ज॒ग॒न्वांसः॑ । अम॑न्महि ।  
गो॒ऽदाः । इत् । इ॒न्द्र॒ । बो॒धि॒ । नः॒ ॥

अपिचिदपिच हे इन्द्र ते तुभ्यं यद्यदाहि व्यथिर्दारिद्य्रेण व्यथिताः जगन्वांसोगन्तारोवयममन्महि विष्टुमः तदा नोस्माकं गोदाइत् गवान्दातैव भ- वामीति बोधि बुध्यस्व ॥ १९ ॥

इन्द्रः। त्रिशोकः काण्वः। गायत्री।

आ त्वा॑ र॒म्भं न जिव्र॑यो रर॒भ्मा श॑वसस्पते ।  
उ॒श्मसि॑ त्वा स॒धस्थ॒ आ ॥ २०॥

आ । त्वा॒ । र॒म्भम् । न । जिव्र॑यः । र॒र॒भ्म । श॒व॒सः॒ । प॒ते॒ ।  
उ॒श्मसि॑ । त्वा॒ । स॒धऽस्थे॑ । आ ॥

हे शवसस्पते बलस्यपते त्वा त्वां वयं जिव्रयः क्षीणावृद्धारम्भन्न दंडमिव ररभ्म आरभामहे । तत्थाचयास्कः-आरभामहे त्वाजीर्णाइव दण्डमिति । अपिच त्वा त्वां सधस्थे यज्ञे उरमसि कामयामहे ॥ २० ॥

इन्द्रः। त्रिशोकः काण्वः। गायत्री।

स्तो॒त्रमिन्द्रा॑य गायत पुरुनृ॒म्णाय॒ सत्व॑ने ।  
नकि॒र्यं वृ॑ण्व॒ते यु॒धि ॥ २१॥

स्तो॒त्रम् । इन्द्रा॑य । गा॒य॒त॒ । पु॒रु॒ऽनृ॒म्णाय॑ । सत्व॑ने ।  
नकिः॑ । यम् । वृ॒ण्व॒ते । यु॒धि ॥

यमिन्द्रं युधि युद्धे नकिर्वृण्वते केपिनवारयन्ति तस्मै सत्वने दानशीलाय पुरुनृम्णाय बहुधनायेन्द्राय स्तोत्रं गायत पठत ॥ २१ ॥

इन्द्रः। त्रिशोकः काण्वः। गायत्री।

अ॒भि त्वा॑ वृषभा सु॒ते सु॒तं सृ॑जामि पी॒तये॑ ।  
तृ॒म्पा व्य॑श्नुही॒ मद॑म् ॥ २२॥

अ॒भि । त्वा॒ । वृ॒ष॒भ॒ । सु॒ते । सु॒तम् । सृ॒जा॒मि॒ । पी॒तये॑ ।  
तृ॒म्प । वि । अ॒श्नु॒हि॒ । मद॑म् ॥

हे वृषभेन्द्र त्वा त्वां सुते सोमेभिषुतेसति सुतमभिषुतंसोमं पीतये पानायाभिसृजामि तृंप तृप्य मदं मदकरं सोमं व्यश्नुहिच ॥ २२ ॥

इन्द्रः। त्रिशोकः काण्वः। गायत्री।

मा त्वा॑ मू॒रा अ॑वि॒ष्यवो॒ मोप॒हस्वा॑न॒ आ द॑भन् ।  
माकीं॑ ब्रह्म॒द्विषो॑ वनः ॥ २३॥

मा । त्वा॒ । मू॒राः । अ॒वि॒ष्यवः॑ । मा । उ॒प॒ऽहस्वा॑नः । आ । द॒भ॒न् ।  
माकी॑म् । ब्र॒ह्म॒ऽद्विषः॑ । व॒नः॒ ॥

हे इन्द्र त्वा त्वां मूराः मूरका मूढा मनुष्या अविष्यवः पालनकामा मादभन् माहिंसन्तु । उपहस्वानः उपहसनपराश्च माभवन्तु । ब्रह्मद्विषो ब्राह्मणा- नां द्वेष्टृन् माकीं वनः मा भजेथाः ॥ २३ ॥

इन्द्रः। त्रिशोकः काण्वः। गायत्री।

इ॒ह त्वा॒ गोप॑रीणसा म॒हे म॑न्दन्तु॒ राध॑से ।  
सरो॑ गौ॒रो यथा॑ पिब ॥ २४॥

इ॒ह । त्वा॒ । गोऽप॑रीणसा । म॒हे । म॒न्द॒न्तु॒ । राध॑से ।  
सरः॑ । गौ॒रः । यथा॑ । पि॒ब॒ ॥

हे इन्द्र त्वा त्वामिहयज्ञे गोपरीणसा गव्येनपयसा संमिश्रितेन सोमेन महे महते राधसे धनाय मन्दन्तु मनुष्यामादयन्तु । त्वञ्च तं सोमं यथा गौरोमृगः सरः पिबति तथा पिब ॥ २४ ॥

इन्द्रः। त्रिशोकः काण्वः। गायत्री।

या वृ॑त्र॒हा प॑रा॒वति॒ सना॒ नवा॑ च चुच्यु॒वे ।  
ता सं॒सत्सु॒ प्र वो॑चत ॥ २५॥

या । वृ॒त्र॒ऽहा । प॒रा॒ऽवति॑ । सना॑ । नवा॑ । च॒ । चु॒च्यु॒वे ।  
ता । सं॒सत्ऽसु॑ । प्र । वो॒च॒त॒ ॥

वृत्रहेन्द्रः परावति दूरे या यानि सना सनातनानि नवा नवानि नूतनानि च धनानि चुच्युवे प्रेरितवान् तानि धनानि संसत्सु यज्ञेषु सभासुवा प्रवोचत प्रब्रूते विद्वज्जनः ॥ २५ ॥

इन्द्रः। त्रिशोकः काण्वः। गायत्री।

अपि॑बत्क॒द्रुवः॑ सु॒तमिन्द्रः॑ स॒हस्र॑बाह्वे ।  
अत्रा॑देदिष्ट॒ पौंस्य॑म् ॥ २६॥

अपि॑बत् । क॒द्रुवः॑ । सु॒तम् । इन्द्रः॑ । स॒हस्र॑ऽबाह्वे ।  
अत्र॑ । अ॒दे॒दि॒ष्ट॒ । पौंस्य॑म् ॥

इन्द्रः कद्रुवः कद्रुनामकस्यऋषेः संबन्धिनं सुतमभिषुतं सोममपिबतु पीतवान् । सहस्रबाह्वे सहस्रबाहोः शत्रूंश्चाहन्नितिशेषः । अत्रास्मिन्नवसरे पौंस्यं इन्द्रस्य वीर्यमदेदिष्टादीप्यत ॥ २६ ॥

इन्द्रः। त्रिशोकः काण्वः। गायत्री।

स॒त्यं तत्तु॒र्वशे॒ यदौ॒ विदा॑नो अह्नवा॒य्यम् ।  
व्या॑नट् तु॒र्वणे॒ शमि॑ ॥ २७॥

स॒त्यम् । तत् । तु॒र्वशे॑ । यदौ॑ । विदा॑नः । अ॒ह्न॒वा॒य्यम् ।  
वि । आ॒न॒ट् । तु॒र्वणे॑ । शमि॑ ॥

तुर्वशेराज्ञि यदौच यदुनामके च राज्ञि तत्प्रसिद्धं यागादिलक्षणं शमि कर्म । शची शमीति कर्मनामसुपाठात् । सत्यं परमार्थं विदानोजानन् तयोः प्रीत्यर्थमह्नवाय्यं अह्नवाय्यनामकं तयोः शत्रुं तुर्वणे सङ्ग्रामे व्यानट् व्याप्तवान् ॥ २७ ॥

इन्द्रः। त्रिशोकः काण्वः। गायत्री।

त॒रणिं॑ वो॒ जना॑नां त्र॒दं वाज॑स्य॒ गोम॑तः ।  
स॒मा॒नमु॒ प्र शं॑सिषम् ॥ २८॥

त॒रणि॑म् । वः॒ । जना॑नाम् । त्र॒दम् । वाज॑स्य । गोऽम॑तः ।  
स॒मा॒नम् । ऊं॒ इति॑ । प्र । शं॒सि॒ष॒म् ॥

हे अस्मदीयाः पुरुषा वोयुष्माकं जनानां पुत्रपौत्रादीनां तरणिं तारकं त्रदं शत्रूणां तर्दयितारं गोमतः पशुमतोवाजस्यान्नस्य दातारं चेन्द्रं समानमु साधारणमेव प्रशंसिषं स्तौमि ॥ २८ ॥

इन्द्रः। त्रिशोकः काण्वः। गायत्री।

ऋ॒भु॒क्षणं॒ न वर्त॑व उ॒क्थेषु॑ तुग्र्या॒वृध॑म् ।  
इन्द्रं॒ सोमे॒ सचा॑ सु॒ते ॥ २९॥

ऋ॒भु॒क्षण॑म् । न । वर्त॑वे । उ॒क्थेषु॑ । तु॒ग्र्य॒ऽवृध॑म् ।  
इन्द्र॑म् । सोमे॑ । सचा॑ । सु॒ते ॥

ऋभुक्षणं महान्तं तुग्र्यावृधं उदकस्यवर्धयितारं तुग्र्या बर्बुरमित्युदकनामसुपाठात् इन्द्रं सोमे सचा स्तोत्रेणसह सुतेभिषुते सत्युक्थेषु शस्त्रेषु वर्तवे धनं वरितुं प्रशंसामीतिशेषः नेतिसम्प्रत्यर्थे ॥ २९ ॥

इन्द्रः। त्रिशोकः काण्वः। गायत्री।

यः कृ॒न्तदिद्वि यो॒न्यं त्रि॒शोका॑य गि॒रिं पृ॒थुम् ।  
गोभ्यो॑ गा॒तुं निरे॑तवे ॥ ३०॥

यः । कृ॒न्तत् । इत् । वि । यो॒न्यम् । त्रि॒ऽशोका॑य । गि॒रिम् । पृ॒थुम् ।  
गोभ्यः॑ । गा॒तुम् । निःऽए॑तवे ॥

यइद्यएवेन्द्रोयोन्यमुदकनिर्गमनद्वारं पृथुं विस्तीर्णं गिरिंमेघं गिरिः व्रजइति मेघनामसु पाठात् त्रिशोकाय त्रिशोकनामऋष्यर्थं विकृन्तद्मच्छिनत् सगोभ्योगमनवद्भ्यउदकेभ्यो निरेतवे निर्गमनाय गातुं भूमिं भूमिः गातुरिति तन्नामसुपाठात् मार्गमित्यर्थः करोतीतिशेषः ॥ ३० ॥

इन्द्रः। त्रिशोकः काण्वः। गायत्री।

यद्द॑धि॒षे म॑न॒स्यसि॑ मन्दा॒नः प्रेदिय॑क्षसि ।  
मा तत्क॑रिन्द्र मृ॒ळय॑ ॥ ३१॥

यत् । द॒धि॒षे । म॒न॒स्यसि॑ । म॒न्दा॒नः । प्र । इत् । इय॑क्षसि ।  
मा । तत् । कः॒ । इ॒न्द्र॒ । मृ॒ळय॑ ॥

हे इन्द्र मन्दानोमोदमानस्त्वं यच्छुभं वस्तु दधिषे धारयसि यच्च मनस्यसि पूजयसि यदपि प्रेदियक्षसि प्रयच्छस्येव तत्सर्वं माकः किं नाकार्षीरस्मा- कं कृतवानेव । किञ्चास्मान्मृळय सुखय ॥ ३१ ॥

इन्द्रः। त्रिशोकः काण्वः। गायत्री।

द॒भ्रं चि॒द्धि त्वाव॑तः कृ॒तं शृ॒ण्वे अधि॒ क्षमि॑ ।  
जिगा॑त्विन्द्र ते॒ मनः॑ ॥ ३२॥

द॒भ्रम् । चि॒त् । हि । त्वाऽव॑तः । कृ॒तम् । शृ॒ण्वे । अधि॑ । क्षमि॑ ।  
जिगा॑तु । इ॒न्द्र॒ । ते॒ । मनः॑ ॥

हे इन्द्र त्वावतः त्वत्सदृशस्य दभ्रंचिदल्पमपि कृतं कर्माधिक्षमि क्षमायां अधीति सप्तन्यर्थानुवादः शृण्वे विश्रुतं भवतिहि । तथासति ते तव मनो- जिगातु मयिगच्छतु ॥ ३२ ॥

इन्द्रः। त्रिशोकः काण्वः। गायत्री।

तवेदु॒ ताः सु॑की॒र्तयोऽस॑न्नु॒त प्रश॑स्तयः ।  
यदि॑न्द्र मृ॒ळया॑सि नः ॥ ३३॥

तव॑ । इत् । ऊं॒ इति॑ । ताः । सु॒ऽकी॒र्तयः॑ । अस॑न् । उ॒त । प्रऽश॑स्तयः ।  
यत् । इ॒न्द्र॒ । मृ॒ळया॑सि । नः॒ ॥

हे इन्द्र त्वं नोस्मान् यद्याभिर्मृळयासि सुखयसि ताः सुकीर्तयः शोभनाख्यातयः तवेत्तवैवासन् भवेयुः । उतापिच ताः प्रशस्तयः स्तुतयश्च तवैव भवेयुः ॥ ३३ ॥

इन्द्रः। त्रिशोकः काण्वः। गायत्री।

मा न॒ एक॑स्मि॒न्नाग॑सि॒ मा द्वयो॑रु॒त त्रि॒षु ।  
वधी॒र्मा शू॑र॒ भूरि॑षु ॥ ३४॥

मा । नः॒ । एक॑स्मिन् । आग॑सि । मा । द्वयोः॑ । उ॒त । त्रि॒षु ।  
वधीः॑ । मा । शू॒र॒ । भूरि॑षु ॥

हे शूरेन्द्र नोस्मानेकस्मिन्नागस्यपराधे मावधीर्माहिंसीः द्वयोरागसोरपि मावघीरुतापिच त्रिष्वागः स्वपि माहिंसीर्भूरिष्वप्यसङ्ख्यातेष्वप्यागःसु माच वधीः ॥ ३४ ॥

इन्द्रः। त्रिशोकः काण्वः। गायत्री।

बि॒भया॒ हि त्वाव॑त उ॒ग्राद॑भिप्रभ॒ङ्गिणः॑ ।  
द॒स्माद॒हमृ॑ती॒षहः॑ ॥ ३५॥

बि॒भय॑ । हि । त्वाऽव॑तः । उ॒ग्रात् । अ॒भि॒ऽप्र॒भ॒ङ्गिनः॑ ।  
द॒स्मात् । अ॒हम् । ऋ॒ति॒ऽसहः॑ ॥

हे इन्द्र त्वावतः त्वत्सदृशादुग्रादुद्रूर्णादभिप्रभङ्गिणः शत्रूणामभिप्रहर्तुर्दस्मात्पापानामुपक्षपयितुः ऋतीषहः शत्रुकृतां हिंसां सहतः अहं त्रिशोकः बिभयहि बिभेमि खलु ॥ ३५ ॥

इन्द्रः। त्रिशोकः काण्वः। गायत्री।

मा सख्युः॒ शून॒मा वि॑दे॒ मा पु॒त्रस्य॑ प्रभूवसो ।  
आ॒वृत्व॑द्भूतु ते॒ मनः॑ ॥ ३६॥

मा । सख्युः॑ । शून॑म् । आ । वि॒दे॒ । मा । पु॒त्रस्य॑ । प्र॒भु॒व॒सो॒ इति॑ प्रभुऽवसो ।  
आ॒ऽवृत्व॑त् । भू॒तु॒ । ते॒ । मनः॑ ॥

हे प्रभूवसो प्रभूतधनेन्द्र ते तव सख्युः शूनं वृद्धं माविदे मावेदयामि पुत्रस्यापि शूनं माविदे तव मनः अस्मासु आवृत्वदावर्तनवद्भूतु भवतु पुनःपुनः सुखं करोत्वित्यर्थः ॥ ३६ ॥

इन्द्रः। त्रिशोकः काण्वः। गायत्री।

को नु म॑र्या॒ अमि॑थितः॒ सखा॒ सखा॑यमब्रवीत् ।  
ज॒हा को अ॒स्मदी॑षते ॥ ३७॥

कः । नु । म॒र्याः॒ । अमि॑थितः । सखा॑ । सखा॑यम् । अ॒ब्र॒वी॒त् ।  
ज॒हा । कः । अ॒स्मत् । ई॒ष॒ते॒ ॥

कोनु कःखलु हे मर्याः मनुष्या अमिथितो मेथतिराक्रोशकर्मा अनाक्रुष्टः इन्द्रादन्यः सखा सखायं प्रति जहा अहं कं जघान कः कोवास्मदस्मत्तोभीतः ईषते पलायतइत्यब्रवीद्वदति इन्द्रएवैतादृशस्य वचनस्य वक्तेत्यभिप्रायः । तथाचयास्कः-मेथतिराक्रोशकर्मा पापकं जघानकमहं जातु कोस्मद्भीतः पलायतइति । मानएकस्मिन्नागसीत्यादिकयाश्रुत्या नूनमृषिमिन्द्रआजहारेत्यत्रऋषिर्विस्मयतइति ॥ ३७ ॥

इन्द्रः। त्रिशोकः काण्वः। गायत्री।

ए॒वारे॑ वृषभा सु॒तेऽसि॑न्व॒न्भूर्या॑वयः ।  
श्व॒घ्नीव॑ नि॒वता॒ चर॑न् ॥ ३८॥

ए॒वारे॑ । वृ॒ष॒भ॒ । सु॒ते । असि॑न्वन् । भूरि॑ । आ॒व॒यः॒ ।  
श्व॒घ्नीऽइ॑व । नि॒ऽवता॑ । चर॑न् ॥

हे वृषभ कामानांवर्षकेन्द्र एवारे एवारोनामकश्चित्तस्मिन् सुतेभिषुतेसोमेसति भूरि बहूनि धनान्यसिन्वन् नबध्नन् श्वघ्नीव श्वघ्नी कितवः । तथाच- यास्कः-श्वघ्नीकितवोभवतिस्वंहन्ति स्वंपुनराश्रितंभवतीति । सइवससोमः त्वामेवप्राप्तः आवयः दृश्यमानाः सर्वेदेवाः निवताअधोमुखाः सन्तः आचरन् निर्गताः ॥ ३८ ॥

इन्द्रः। त्रिशोकः काण्वः। गायत्री।

आ त॑ ए॒ता व॑चो॒युजा॒ हरी॑ गृभ्णे सु॒मद्र॑था ।  
यदीं॑ ब्र॒ह्मभ्य॒ इद्ददः॑ ॥ ३९॥

आ । ते॒ । ए॒ता । व॒चः॒ऽयुजा॑ । हरी॒ इति॑ । गृ॒भ्णे॒ । सु॒मत्ऽर॑था ।  
यत् । ई॒म् । ब्र॒ह्मऽभ्यः॑ । इत् । ददः॑ ॥

हे इन्द्र ते तव सुमद्रथा कल्याणरथौ वचोयुजा मन्त्रेणयुज्यमानौ एता एतौ हरी अश्वौ आगृभ्णे अस्मदभिमुखं यातुं हस्ताभ्यां आकर्षामीत्यर्थः । यद्यस्मात्त्वं ब्रह्मभ्यइद्ब्राह्मणेभ्यएव ईमिदं धनं ददः ददासि ॥ ३९ ॥

इन्द्रः। त्रिशोकः काण्वः। गायत्री।

भि॒न्धि विश्वा॒ अप॒ द्विषः॒ परि॒ बाधो॑ ज॒ही मृधः॑ ।  
वसु॑ स्पा॒र्हं तदा भ॑र ॥ ४०॥

भि॒न्धि । विश्वाः॑ । अप॑ । द्विषः॑ । परि॑ । बाधः॑ । ज॒हि । मृधः॑ ।  
वसु॑ । स्पा॒र्हम् । तत् । आ । भ॒र॒ ॥

हे इन्द्र त्वं विश्वाः सर्वाद्विषोद्वेष्ट्रीः शत्रुसेनाः अपभिन्धि विदारय । बाधोहिंसित्रीः मृधः सङ्ग्रामान् स्पृधः मृधः इति सङ्ग्रामनामसुपाठात् परिजहि हिंसच । तासां स्पार्हं स्पृहणीयं तत्प्रसिद्धं वस्वाभरास्मभ्यमाहर ॥ ४० ॥

इन्द्रः। त्रिशोकः काण्वः। गायत्री।

यद्वी॒ळावि॑न्द्र॒ यत्स्थि॒रे यत्पर्शा॑ने॒ परा॑भृतम् ।  
वसु॑ स्पा॒र्हं तदा भ॑र ॥ ४१॥

यत् । वी॒ळौ । इ॒न्द्र॒ । यत् । स्थि॒रे । यत् । पर्शा॑ने । परा॑ऽभृतम् ।  
वसु॑ । स्पा॒र्हम् । तत् । आ । भ॒र॒ ॥

हे इन्द्र त्वयाव वीळौ दृढे परैःकम्पयितुमशक्ये यद्धनं पराभृतं विन्यस्तं यच्च स्थिरे स्वयमचले पराभृतं यच्चापि पर्शाने विमर्शनक्षमे पराभृतं तत्स्पा- र्हं वस्वाभर ॥ ४१ ॥

इन्द्रः। त्रिशोकः काण्वः। गायत्री।

यस्य॑ ते वि॒श्वमा॑नुषो॒ भूरे॑र्द॒त्तस्य॒ वेद॑ति ।  
वसु॑ स्पा॒र्हं तदा भ॑र ॥ ४२॥

यस्य॑ । ते॒ । वि॒श्वऽमा॑नुषः । भूरेः॑ । द॒त्तस्य॑ । वेद॑ति ।  
वसु॑ । स्पा॒र्हम् । तत् । आ । भ॒र॒ ॥

हे इन्द्र ते त्वया विभक्तिव्यत्ययः दत्तस्य दत्तं भूरेर्बहु यस्य यद्धनं कर्मणिषष्ठी विश्वमानुषः सर्वोमनुष्योवेदति जानाति तत्स्पार्हं स्पृहणीयं वस्वाभर ॥ ४२ ॥वेदार्थस्यप्रकाशेन तमोहार्दन्निवारयन् । पुमर्थांश्चतुरोदेयाद्विद्यातीर्थमहेश्वरः ॥ १ ॥इतिश्रीमद्राजाधिराजपरमेश्वरवैदिकमार्गप्रवर्तकश्रीवीरबुक्कभूपालसाम्राज्यधुरन्धरेण सायणाचार्येण विरचिते माधवीये वेदार्थप्रकाशे ऋक्संहिता- भाष्ये षष्ठाष्टके तृतीयोध्यायः ॥ ३ ॥ 