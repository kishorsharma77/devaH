+++
title = "०४४"

+++


## ०१
अग्निः। विरूप आङ्गिरसः। गायत्री।

स॒मिधा॒ग्निं दु॑वस्यत घृ॒तैर्बो॑धय॒ताति॑थिम् ।  
आस्मि॑न्ह॒व्या जु॑होतन ॥

स॒म्ऽइधा॑ । अ॒ग्निम् । दु॒व॒स्य॒त॒ । घृ॒तैः । बो॒ध॒य॒त॒ । अति॑थिम् ।  
आ । अ॒स्मि॒न् । ह॒व्या । जु॒हो॒त॒न॒ ॥

हे ऋत्विजोतिथिमतिथिवत्प्रियमग्निं समिधा दुवस्यत परिचरत । घृतैर्दीप्तिसाधनैराज्यैर्बोधयतच । अस्मिन्समिद्धेग्नौ हव्या हवींष्याजुहोतनाजुहु- तच ॥ १ ॥

## ०२
अग्निः। विरूप आङ्गिरसः। गायत्री।

अग्ने॒ स्तोमं॑ जुषस्व मे॒ वर्ध॑स्वा॒नेन॒ मन्म॑ना ।  
प्रति॑ सू॒क्तानि॑ हर्य नः ॥

अग्ने॑ । स्तोम॑म् । जु॒ष॒स्व॒ । मे॒ । वर्ध॑स्व । अ॒नेन॑ । मन्म॑ना ।  
प्रति॑ । सु॒ऽउ॒क्तानि॑ । ह॒र्य॒ । नः॒ ॥

हे अग्ने मे आङ्गिरसस्य मम स्तोमं स्तोत्रं जुषस्व सेवस्व अनेन मन्मना मननीयेन स्तोत्रेण वर्धस्व च । नोस्माकं सूक्तानि प्रतिहर्य कामय च ॥ २ ॥

## ०३
अग्निः। विरूप आङ्गिरसः। गायत्री।

अ॒ग्निं दू॒तं पु॒रो द॑धे हव्य॒वाह॒मुप॑ ब्रुवे ।  
दे॒वाँ आ सा॑दयादि॒ह ॥

अ॒ग्निम् । दू॒तम् । पु॒रः । द॒धे॒ । ह॒व्य॒ऽवाह॑म् । उप॑ । ब्रु॒वे॒ ।  
दे॒वान् । आ । सा॒द॒या॒त् । इ॒ह ॥

दूतं देवानां हव्यवाहं हविषां वोढारं चाग्निं पुरोदधे पुरस्करोमि उपब्रुवे उपस्तौमि च । सोग्निरिहयज्ञे देवानासादयादासादयतु ॥ ३ ॥

## ०४
अग्निः। विरूप आङ्गिरसः। गायत्री।

उत्ते॑ बृ॒हन्तो॑ अ॒र्चयः॑ समिधा॒नस्य॑ दीदिवः ।  
अग्ने॑ शु॒क्रास॑ ईरते ॥

उत् । ते॒ । बृ॒हन्तः॑ । अ॒र्चयः॑ । स॒म्ऽइ॒धा॒नस्य॑ । दी॒दि॒ऽवः॒ ।  
अग्ने॑ । शु॒क्रासः॑ । ई॒र॒ते॒ ॥

हे दीदिवोदीप्ताग्ने समिधानस्य समिध्यमानस्य ते तव बृहन्तोमहान्तः शुक्रासोज्वलन्तोर्चयः दीप्तयः उदीरयते उद्गच्छन्ति ॥ ४ ॥

## ०५
अग्निः। विरूप आङ्गिरसः। गायत्री।

उप॑ त्वा जु॒ह्वो॒३॒॑ मम॑ घृ॒ताची॑र्यन्तु हर्यत ।  
अग्ने॑ ह॒व्या जु॑षस्व नः ॥

उप॑ । त्वा॒ । जु॒ह्वः॑ । मम॑ । घृ॒ताचीः॑ । य॒न्तु॒ । ह॒र्य॒त॒ ।  
अग्ने॑ । ह॒व्या । जु॒ष॒स्व॒ । नः॒ ॥

हे हर्यत कामयमानाग्ने मम मदीया घृताचीर्घृतमञ्चन्त्योजुह्वः स्रुचस्त्वा त्वामुपयन्तु नोस्माकं हव्या हव्यानि जुषस्व सेवस्व च ॥ ५ ॥

## ०६
अग्निः। विरूप आङ्गिरसः। गायत्री।

म॒न्द्रं होता॑रमृ॒त्विजं॑ चि॒त्रभा॑नुं वि॒भाव॑सुम् ।  
अ॒ग्निमी॑ळे॒ स उ॑ श्रवत् ॥

म॒न्द्रम् । होता॑रम् । ऋ॒त्विज॑म् । चि॒त्रऽभा॑नुम् । वि॒भाऽव॑सुम् ।  
अ॒ग्निम् । ई॒ळे॒ । सः । ऊं॒ इति॑ । श्र॒व॒त् ॥

मन्द्रं मादनं होतारं देवानामाह्वातारमृत्विजमृतौ यष्टव्यं चित्रभानुं चित्रदीप्तिं विभावसुं दीप्तिधनमग्निमीळे स्तौमि । सोग्निः श्रवदस्मदीयां स्तुतिं श्रृणोत्वेव ॥ ६ ॥

## ०७
अग्निः। विरूप आङ्गिरसः। गायत्री।

प्र॒त्नं होता॑र॒मीड्यं॒ जुष्ट॑म॒ग्निं क॒विक्र॑तुम् ।  
अ॒ध्व॒राणा॑मभि॒श्रिय॑म् ॥

प्र॒त्नम् । होता॑रम् । ईड्य॑म् । जुष्ट॑म् । अ॒ग्निम् । क॒विऽक्र॑तुम् ।  
अ॒ध्व॒राणा॑म् । अ॒भि॒ऽश्रिय॑म् ॥

प्रत्नं पुराणं होतारं देवानामाह्वातारं ईड्यं स्तुत्यं जुष्टं प्रीतं सेवितं वा कविक्रतुं क्रान्तकर्माणं अध्वराणां यज्ञानामभिश्रियमभिश्रयितारं अग्निमिळे स्तौमि ॥ ७ ॥

## ०८
अग्निः। विरूप आङ्गिरसः। गायत्री।

जु॒षा॒णो अ॑ङ्गिरस्तमे॒मा ह॒व्यान्या॑नु॒षक् ।  
अग्ने॑ य॒ज्ञं न॑य ऋतु॒था ॥

जु॒षा॒णः । अ॒ङ्गि॒रः॒ऽत॒म॒ । इ॒मा । ह॒व्यानि॑ । आ॒नु॒षक् ।  
अग्ने॑ । य॒ज्ञम् । न॒य॒ । ऋ॒तु॒ऽथा ॥

हे अङ्गिरस्तमाङ्गिरसांश्रेष्ठाग्ने इमा इमान्यस्मदीयानि हव्यानि हवींष्यानुषगनुषक्तं यथाभवति तथा जुषाणः सेवमानोभव । ऋतुथा कालेकाले यज्ञं च नय ॥ ८ ॥

## ०९
अग्निः। विरूप आङ्गिरसः। गायत्री।

स॒मि॒धा॒न उ॑ सन्त्य॒ शुक्र॑शोच इ॒हा व॑ह ।  
चि॒कि॒त्वान्दैव्यं॒ जन॑म् ॥

स॒म्ऽइ॒धा॒नः । ऊं॒ इति॑ । स॒न्त्य॒ । शुक्र॑ऽशोचे । इ॒ह । आ । व॒ह॒ ।  
चि॒कि॒त्वान् । दैव्य॑म् । जन॑म् ॥

हे सन्त्य भजनशील शुक्रशोचे ज्वलद्दीप्ते त्वं समिधानउ समिध्यमानएव दैव्यं देवसम्बन्धिनं जनं चिकित्वान् जानन्निह यज्ञे आवह ॥ ९ ॥

## १०
अग्निः। विरूप आङ्गिरसः। गायत्री।

विप्रं॒ होता॑रम॒द्रुहं॑ धू॒मके॑तुं वि॒भाव॑सुम् ।  
य॒ज्ञानां॑ के॒तुमी॑महे ॥

विप्र॑म् । होता॑रम् । अ॒द्रुह॑म् । धू॒मऽके॑तुम् । वि॒भाऽव॑सुम् ।  
य॒ज्ञाना॑म् । के॒तुम् । ई॒म॒हे॒ ॥

विप्रं मेधाविनं होतारं ह्वातारं अद्रुहमद्रोग्धारं धूमकेतुं धूमध्वजं विभावसुं दीप्तिधनं यज्ञानां केतुं पताकस्थानीयमग्निमीमहे अभीष्टं याचामहे ॥ १० ॥

## ११
अग्निः। विरूप आङ्गिरसः। गायत्री।

अग्ने॒ नि पा॑हि न॒स्त्वं प्रति॑ ष्म देव॒ रीष॑तः ।  
भि॒न्धि द्वेषः॑ सहस्कृत ॥

अग्ने॑ । नि । पा॒हि॒ । नः॒ । त्वम् । प्रति॑ । स्म॒ । दे॒व॒ । रिष॑तः ।  
भि॒न्धि । द्वेषः॑ । स॒हः॒ऽकृ॒त॒ ॥

हे सहस्कृत बलेनकृत देव दीप्ताग्ने रिषतोहिंसकान् नोस्मान्प्रति निपाहि प्रतिरक्ष । स्मेति पूरणः द्वेषोद्विषः शत्रूंश्च भिन्धि विदारय ॥ ११ ॥

## १२
अग्निः। विरूप आङ्गिरसः। गायत्री।

अ॒ग्निः प्र॒त्नेन॒ मन्म॑ना॒ शुम्भा॑नस्त॒न्वं१॒॑ स्वाम् ।  
क॒विर्विप्रे॑ण वावृधे ॥

अ॒ग्निः । प्र॒त्नेन॑ । मन्म॑ना । शुम्भा॑नः । त॒न्व॑म् । स्वाम् ।  
क॒विः । विप्रे॑ण । व॒वृ॒धे॒ ॥

कविः क्रान्तकर्माग्निः प्रत्नेन पुराणेन मन्मना मननीयेन स्तोत्रेण स्वां स्वकीयां तन्वं तनुमङ्गं शुंभानः शोभयन् विप्रेण मेधाविना स्तोत्रा ववृधे प्रवुद्धोभवति ॥ १२ ॥

## १३
अग्निः। विरूप आङ्गिरसः। गायत्री।

ऊ॒र्जो नपा॑त॒मा हु॑वे॒ऽग्निं पा॑व॒कशो॑चिषम् ।  
अ॒स्मिन्य॒ज्ञे स्व॑ध्व॒रे ॥

ऊ॒र्जः । नपा॑तम् । आ । हु॒वे॒ । अ॒ग्निम् । पा॒व॒कऽशो॑चिषम् ।  
अ॒स्मिन् । य॒ज्ञे । सु॒ऽअ॒ध्व॒रे ॥

ऊर्जोन्नस्य नपातं पुत्रं पावकशोचिषं शोधकदीप्तिमग्निं स्वध्वरे असुरैरत्यन्तमहिंस्येस्मिन्यज्ञे आहुवे आह्वयामि ॥ १३ ॥

## १४
अग्निः। विरूप आङ्गिरसः। गायत्री।

स नो॑ मित्रमह॒स्त्वमग्ने॑ शु॒क्रेण॑ शो॒चिषा॑ ।  
दे॒वैरा स॑त्सि ब॒र्हिषि॑ ॥

सः । नः॒ । मि॒त्र॒ऽम॒हः॒ । त्वम् । अग्ने॑ । शु॒क्रेण॑ । शो॒चिषा॑ ।  
दे॒वैः । आ । स॒त्सि॒ । ब॒र्हिषि॑ ॥

हे मित्रमहोमित्राणां पूजनीयाग्ने सत्वं शुकेण ज्वलता शोचिषा तेजसा देवैःसह बर्हिषि यज्ञे आसत्स्यासीद ॥ १४ ॥

## १५
अग्निः। विरूप आङ्गिरसः। गायत्री।

यो अ॒ग्निं त॒न्वो॒३॒॑ दमे॑ दे॒वं मर्तः॑ सप॒र्यति॑ ।  
तस्मा॒ इद्दी॑दय॒द्वसु॑ ॥

यः । अ॒ग्निम् । त॒न्वः॑ । दमे॑ । दे॒वम् । मर्तः॑ । स॒प॒र्यति॑ ।  
तस्मै॑ । इत् । दी॒द॒य॒त् । वसु॑ ॥

योमर्तोमनुष्यो दमे गृहे अग्निं देवं तन्वोधनस्यप्राप्त्यर्थमितिशेषः । भोजनं तनाइति धननामसुपाठात् । सपर्यति परिचरति तस्माइत् तस्माएव वसु धनं दीदयत् सोग्निः प्रयच्छति ॥ १५ ॥

## १६
अग्निः। विरूप आङ्गिरसः। गायत्री।

अ॒ग्निर्मू॒र्धा दि॒वः क॒कुत्पतिः॑ पृथि॒व्या अ॒यम् ।  
अ॒पां रेतां॑सि जिन्वति ॥

अ॒ग्निः । मू॒र्धा । दि॒वः । क॒कुत् । पतिः॑ । पृ॒थि॒व्याः । अ॒यम् ।  
अ॒पाम् । रेतां॑सि । जि॒न्व॒ति॒ ॥

मूर्धा देवानां श्रेष्ठो दिवोद्युलोकस्य ककुदुच्छ्र्तः पृथिव्याश्च पतिरयमग्निः अपांरेतांसि स्थावरजङ्गमात्मकानि भूतानि जिन्वति प्रीणयति ॥ १६ ॥

## १७
अग्निः। विरूप आङ्गिरसः। गायत्री।

उद॑ग्ने॒ शुच॑य॒स्तव॑ शु॒क्रा भ्राज॑न्त ईरते ।  
तव॒ ज्योतीं॑ष्य॒र्चयः॑ ॥

उत् । अ॒ग्ने॒ । शुच॑यः । तव॑ । शु॒क्राः । भ्राज॑न्तः । ई॒र॒ते॒ ।  
तव॑ । ज्योतीं॑षि । अ॒र्चयः॑ ॥

हे अग्ने तव शुचयो निर्मलाः शुक्राः शुक्लवर्णा भ्राजन्तोदीप्यमानाः अर्चयः प्रभास्तव ज्योतींषि तेजांस्युदीरते प्रेरयन्ति ॥ १७ ॥

## १८
अग्निः। विरूप आङ्गिरसः। गायत्री।

ईशि॑षे॒ वार्य॑स्य॒ हि दा॒त्रस्या॑ग्ने॒ स्व॑र्पतिः ।  
स्तो॒ता स्यां॒ तव॒ शर्म॑णि ॥

ईशि॑षे । वार्य॑स्य । हि । दा॒त्रस्य॑ । अ॒ग्ने॒ । स्वः॑ऽपतिः ।  
स्तो॒ता । स्या॒म् । तव॑ । शर्म॑णि ॥

हे अग्ने स्वःपतिः स्वर्गस्य स्वामी त्वं वार्यस्य वरणीयस्य दात्रस्य दातव्यस्य धनस्य ईशिषे ईश्वरोसि । शर्मणि सुखे निमित्ते तव स्तोता स्यां भवेयम् ॥ १८ ॥

## १९
अग्निः। विरूप आङ्गिरसः। गायत्री।

त्वाम॑ग्ने मनी॒षिण॒स्त्वां हि॑न्वन्ति॒ चित्ति॑भिः ।  
त्वां व॑र्धन्तु नो॒ गिरः॑ ॥

त्वाम् । अ॒ग्ने॒ । म॒नी॒षिणः॑ । त्वाम् । हि॒न्व॒न्ति॒ । चित्ति॑ऽभिः ।  
त्वाम् । व॒र्ध॒न्तु॒ । नः॒ । गिरः॑ ॥

हे अग्ने त्वां मनीषिणो मनसईश्वराः स्तोतारः स्तुतिभिः स्तुवन्तीतिशेषः । किञ्च त्वामेव चित्तिभिः कर्मभिर्हिन्वन्ति प्रीणयन्ति नोस्माकं गिरः स्तुतयः त्वामेव वर्धन्तु वर्धयन्तु ॥ १९ ॥

## २०
अग्निः। विरूप आङ्गिरसः। गायत्री।

अद॑ब्धस्य स्व॒धाव॑तो दू॒तस्य॒ रेभ॑तः॒ सदा॑ ।  
अ॒ग्नेः स॒ख्यं वृ॑णीमहे ॥

अद॑ब्धस्य । स्व॒धाऽव॑तः । दू॒तस्य॑ । रेभ॑तः । सदा॑ ।  
अ॒ग्नेः । स॒ख्यम् । वृ॒णी॒म॒हे॒ ॥

हे अग्ने अदब्धस्य केनाप्यहिंसितस्य स्वधावतोबलवतो दूतस्य देवानां रेभतोदेवान् स्तुवतः अग्नेः तव सख्यं सदा वयं वृणीमहे ॥ २० ॥

## २१
अग्निः। विरूप आङ्गिरसः। गायत्री।

अ॒ग्निः शुचि॑व्रततमः॒ शुचि॒र्विप्रः॒ शुचिः॑ क॒विः ।  
शुची॑ रोचत॒ आहु॑तः ॥

अ॒ग्निः । शुचि॑व्रतऽतमः । शुचिः॑ । विप्रः॑ । शुचिः॑ । क॒विः ।  
शुचिः॑ । रो॒च॒ते॒ । आऽहु॑तः ॥

शुचिव्रततमःअतिशयेनशुद्धकर्मा शुचिः शुद्धएव विप्रोमेधावी शुचिः शुद्धःसन्नेव कविः क्रान्तकर्मा शुचिरेवाहुतोग्निः रोचते प्रकाशते ॥ २१ ॥

## २२
अग्निः। विरूप आङ्गिरसः। गायत्री।

उ॒त त्वा॑ धी॒तयो॒ मम॒ गिरो॑ वर्धन्तु वि॒श्वहा॑ ।  
अग्ने॑ स॒ख्यस्य॑ बोधि नः ॥

उ॒त । त्वा॒ । धी॒तयः॑ । मम॑ । गिरः॑ । व॒र्ध॒न्तु॒ । वि॒श्वहा॑ ।  
अग्ने॑ । स॒ख्यस्य॑ । बो॒धि॒ । नः॒ ॥

उतातिच हे अग्ने त्वा त्वां मम धीतयः कर्माणि गिरः स्तुतयश्च विश्वहा सर्वदा वर्धन्तु वर्धयन्तु । नोस्माकं सख्यस्य सख्यं सखिकर्म स्तुत्यादिकं बोधि बुध्यस्व ॥ २२ ॥

## २३
अग्निः। विरूप आङ्गिरसः। गायत्री।

यद॑ग्ने॒ स्याम॒हं त्वं त्वं वा॑ घा॒ स्या अ॒हम् ।  
स्युष्टे॑ स॒त्या इ॒हाशिषः॑ ॥

यत् । अ॒ग्ने॒ । स्या॒म् । अ॒हम् । त्वम् । त्वम् । वा॒ । घ॒ । स्याः । अ॒हम् ।  
स्युः । ते॒ । स॒त्याः । इ॒ह । आ॒ऽशिषः॑ ॥

हे अग्ने यद्यदि अहं त्वं बहुधनः स्यां भवेयम् । त्वं वा घ त्वं वाखलु अहं दरिद्रः स्तोता स्याः भवेः ततः ते तव आशिषः आशासनानि इहास्मद्विषये सत्याः सत्यानि स्युर्भवेयुः ॥ २३ ॥

## २४
अग्निः। विरूप आङ्गिरसः। गायत्री।

वसु॒र्वसु॑पति॒र्हि क॒मस्य॑ग्ने वि॒भाव॑सुः ।  
स्याम॑ ते सुम॒तावपि॑ ॥

वसुः॑ । वसु॑ऽपतिः । हि । क॒म् । असि॑ । अ॒ग्ने॒ । वि॒भाऽव॑सुः ।  
स्याम॑ । ते॒ । सु॒ऽम॒तौ । अपि॑ ॥

हे अग्ने त्वं विभावसुर्दीप्तिधनो वसुपतिर्धनपतिः वसुर्वासयिताचासि भवसि । हि यस्मादतोवयमपि ते तव सुमतावनुग्रहबुद्धौ सुष्टुतौ स्याम भवेम ॥ २४ ॥

## २५
अग्निः। विरूप आङ्गिरसः। गायत्री।

अग्ने॑ धृ॒तव्र॑ताय ते समु॒द्राये॑व॒ सिन्ध॑वः ।  
गिरो॑ वा॒श्रास॑ ईरते ॥

अग्ने॑ । धृ॒तऽव्र॑ताय । ते॒ । स॒मु॒द्राय॑ऽइव । सिन्ध॑वः ।  
गिरः॑ । वा॒श्रासः॑ । ई॒र॒ते॒ ॥

हे अग्ने धृतव्रताय धृतकर्मणे ते तुभ्यं वाश्रासो वाशनशीलागिरो मम स्तुतयः सिन्धवोनद्यः समुद्रायेव यथा समुद्राय तथा ईरते प्रवर्तन्ते ॥ २५ ॥

## २६
अग्निः। विरूप आङ्गिरसः। गायत्री।

युवा॑नं वि॒श्पतिं॑ क॒विं वि॒श्वादं॑ पुरु॒वेप॑सम् ।  
अ॒ग्निं शु॑म्भामि॒ मन्म॑भिः ॥

युवा॑नम् । वि॒श्पति॑म् । क॒विम् । वि॒श्व॒ऽअद॑म् । पु॒रु॒ऽवेप॑सम् ।  
अ॒ग्निम् । शु॒म्भा॒मि॒ । मन्म॑ऽभिः ॥

युवानं नित्यतरुणं विश्पतिं विशांपतिं कविं क्रान्तकर्माणं विश्वादं सर्वस्य हविषोत्तारं पुरुवेपसं बहुकर्माणं वेषः वेपइति कर्मनामसुपाठात् अग्निं मन्मभिः मननीयैः स्तोत्रैः शुंभामि शोभयामि ॥ २६ ॥

## २७
अग्निः। विरूप आङ्गिरसः। गायत्री।

य॒ज्ञानां॑ र॒थ्ये॑ व॒यं ति॒ग्मज॑म्भाय वी॒ळवे॑ ।  
स्तोमै॑रिषेमा॒ग्नये॑ ॥

य॒ज्ञाना॑म् । र॒थ्ये॑ । व॒यम् । ति॒ग्मऽज॑म्भाय । वी॒ळवे॑ ।  
स्तोमैः॑ । इ॒षे॒म॒ । अ॒ग्नये॑ ॥

यज्ञानां रथ्ये नेत्रे तिग्मजंभाय तीक्ष्णज्वालाय वीळवे बलवते अग्नये स्तोमैः स्तोत्रैः वयमाङ्गिरसा इषेम स्तुतिं कर्तुमिच्छेम ॥ २७ ॥

## २८
अग्निः। विरूप आङ्गिरसः। गायत्री।

अ॒यम॑ग्ने॒ त्वे अपि॑ जरि॒ता भू॑तु सन्त्य ।  
तस्मै॑ पावक मृळय ॥

अ॒यम् । अ॒ग्ने॒ । त्वे इति॑ । अपि॑ । ज॒रि॒ता । भू॒तु॒ । स॒न्त्य॒ ।  
तस्मै॑ । पा॒व॒क॒ । मृ॒ळ॒य॒ ॥

हे पावक शोधक सन्त्य संभजनीयाग्ने त्वे अपि त्वय्यपि अस्मदीयोजनो जरिता स्तोता भूतु भवतु । तस्मै जरित्रे मृळय सुखमुत्पादय तं सुखय वा ॥ २८ ॥

## २९
अग्निः। विरूप आङ्गिरसः। गायत्री।

धीरो॒ ह्यस्य॑द्म॒सद्विप्रो॒ न जागृ॑विः॒ सदा॑ ।  
अग्ने॑ दी॒दय॑सि॒ द्यवि॑ ॥

धीरः॑ । हि । असि॑ । अ॒द्म॒ऽसत् । विप्रः॑ । न । जागृ॑विः । सदा॑ ।  
अग्ने॑ । दी॒दय॑सि । द्यवि॑ ॥

हे अग्ने त्वं धीरोसिहि भवसि खलु । अद्मसद्धविषिसीदन् विप्रोन मेधावीव जागृविः प्रजानां हितकरणे जागरणशीलोसि सदा द्यव्यन्तरिक्षे दीदय- सि दीव्यसि च ॥ २९ ॥

## ३०
अग्निः। विरूप आङ्गिरसः। गायत्री।

पु॒राग्ने॑ दुरि॒तेभ्यः॑ पु॒रा मृ॒ध्रेभ्यः॑ कवे ।  
प्र ण॒ आयु॑र्वसो तिर ॥

पु॒रा । अ॒ग्ने॒ । दुः॒ऽइ॒तेभ्यः॑ । पु॒रा । मृ॒ध्रेभ्यः॑ । क॒वे॒ ।  
प्र । नः॒ । आयुः॑ । व॒सो॒ इति॑ । ति॒र॒ ॥

हे वसो वासक कवे क्रान्तकर्मन्नग्ने दुरितेभ्यः पापेभ्यःपुरा मृध्रेभ्योहिंसकेभ्यश्च पुरा यदा दुरितानि शत्रवश्चास्मान् हिंसितुमुद्युंजते ततः प्रागेवेत्यर्थः नोस्माकमायुः प्रतिर वर्धय ॥ ३० ॥आद्यायइति द्विचत्वारिंशदृचन्तृतीयं सूक्तम् । अत्रेयमनुक्रमणिका-आघद्विचत्वारिंशन्त्रिशोक आद्याग्नेन्द्री । अनुक्तगोत्रत्वात्काण्वोत्रिशोकऋषिः परङ्गायत्रं प्राग्वत्सप्रेरितिपरिभाषया गायत्रीछन्दः । अनुक्तत्वादिन्द्रोदेवता । आद्यायाअग्निश्चेन्द्रश्च । महाव्रते निष्केवल्ये गायत्रतृचाशीतावेत्सूक्तम् । तथैवपञ्चमारण्यकेसूत्रितम्-आघायेअग्निमिन्धत आतुनइन्द्रक्षुमन्तमिति सूक्तेइति । तृतीयेपर्यायेच्छावाकशस्त्रे आदितः सप्तदशर्चः । तथैवातिरात्रइ- तिखडेसूत्र्यते-आघायेअग्निमिन्धतइति सप्तदशेति । आग्नयणे आग्नेन्द्रस्य हविषआघायइत्येषानुवाक्या । सूत्रितञ्चाआघायेअग्निमिन्धतेसुकर्माणःसुरु- चोदेवयन्तइतिस्तोत्रमिति । मैत्रावरुणातिरिक्तोक्थ्ये स्तोत्रमिन्द्रायेत्याद्याः षळ्कृचोविकल्पेन स्तोत्रियानुरुपाः । सूत्रितञ्च-तद्वोगायसुतेसचा स्तो- त्रमिन्द्रायगायतेति । द्वितीये पर्याये ब्राह्मणाच्छंसिनः अभित्वावृषभेतिस्तोत्रियःस्तृचः । सूत्रितञ्च-अभित्वावृषभासुतेभिप्रगोपतिङ्गिरेति । चातुर्विं- शिकेहनि प्रातःसवने सिन्धिविश्वाइति ब्राह्मणाच्छसिनः षळहस्तोत्रियः । तथाचसूत्रितम्-भिन्धिविश्वाअपद्विषइति ब्राह्मणाच्छंसिनइति ।