+++
title = "०७३"

+++


अश्विनौ। गोपवन आत्रेयः सप्तवध्रिर्वा। गायत्री।

उदी॑राथामृताय॒ते यु॒ञ्जाथा॑मश्विना॒ रथ॑म् ।  
अन्ति॒ षद्भू॑तु वा॒मवः॑ ॥ ०१॥

उत् । ई॒रा॒था॒म् । ऋ॒त॒ऽय॒ते । यु॒ञ्जाथा॑म् । अ॒श्वि॒ना॒ । रथ॑म् ।  
अन्ति॑ । सत् । भू॒तु॒ । वा॒म् । अवः॑ ॥

हे अश्विना अश्विनौ ऋतायते यज्ञमिच्छते मह्यं मदर्थं उदीराथां उद्गच्छतं तदर्थमाह्वानं यज्ञंवा प्राप्तुं युंजाथां योजयतमश्वैः रथम् । वां युवयोरवो रक्षणं अन्ति अस्मदन्तिके सद्वर्तमानं भूतु भवतु ॥ १ ॥

अश्विनौ। गोपवन आत्रेयः सप्तवध्रिर्वा। गायत्री।

नि॒मिष॑श्चि॒ज्जवी॑यसा॒ रथे॒ना या॑तमश्विना ।  
अन्ति॒ षद्भू॑तु वा॒मवः॑ ॥ ०२॥

नि॒ऽमिषः॑ । चि॒त् । जवी॑यसा । रथे॑न । आ । या॒त॒म् । अ॒श्वि॒ना॒ ।  
अन्ति॑ । सत् । भू॒तु॒ । वा॒म् । अवः॑ ॥

निमिषश्चित् निमेषादपि जवीयसा अतिशयवेगेन रथेनायातमागच्छतम् अस्मद्यज्ञं हेअश्विना । शिष्टमुक्तम् ॥ २ ॥

अश्विनौ। गोपवन आत्रेयः सप्तवध्रिर्वा। गायत्री।

उप॑ स्तृणीत॒मत्र॑ये हि॒मेन॑ घ॒र्मम॑श्विना ।  
अन्ति॒ षद्भू॑तु वा॒मवः॑ ॥ ०३॥

उप॑ । स्तृ॒णी॒त॒म् । अत्र॑ये । हि॒मेन॑ । घ॒र्मम् । अ॒श्वि॒ना॒ ।  
अन्ति॑ । सत् । भू॒तु॒ । वा॒म् । अवः॑ ॥

अत्रये महर्षये असुरैरग्नौप्रक्षिप्ताय तस्य हितार्थं घर्ममग्निदाहकं हिमेनोदकेन उपस्तृणीतं उपस्तीर्णवन्तौ । हिमेनाग्निङ्घ्रंसमवारयेथामितिनिगमः ॥ ३ ॥

अश्विनौ। गोपवन आत्रेयः सप्तवध्रिर्वा। गायत्री।

कुह॑ स्थः॒ कुह॑ जग्मथुः॒ कुह॑ श्ये॒नेव॑ पेतथुः ।  
अन्ति॒ षद्भू॑तु वा॒मवः॑ ॥ ०४॥

कुह॑ । स्थः॒ । कुह॑ । ज॒ग्म॒थुः॒ । कुह॑ । श्ये॒नाऽइ॑व । पे॒त॒थुः॒ ।  
अन्ति॑ । सत् । भू॒तु॒ । वा॒म् । अवः॑ ॥

हे अश्विनौ युवां कुह क्वस्थः भवथः इदानीं कुह क्व कुत्र जग्मथुः गच्छथः स्वेच्छया कुह क्ववा श्येनेव श्येनाविव शीघ्रपतनौ सन्तौ पेतथुः पतथः । एवमचिन्त्यस्वभावौ कृपयासन्निहितौ भवतमितिशेषः । तादृशयोरवोन्तिके भवतु ॥ ४ ॥

अश्विनौ। गोपवन आत्रेयः सप्तवध्रिर्वा। गायत्री।

यद॒द्य कर्हि॒ कर्हि॑ चिच्छुश्रू॒यात॑मि॒मं हव॑म् ।  
अन्ति॒ षद्भू॑तु वा॒मवः॑ ॥ ०५॥

यत् । अ॒द्य । कर्हि॑ । कर्हि॑ । चि॒त् । शु॒श्रु॒यात॑म् । इ॒मम् । हव॑म् ।  
अन्ति॑ । सत् । भू॒तु॒ । वा॒म् । अवः॑ ॥

यद्यस्मान्ननिर्धार्यते अतोद्यास्मिन्काले कर्हि कस्मिन्नपि देशे कर्हि कस्मिन्नपि काले इमं हवं अस्मदीयमाह्वानं शुश्रुयातं शृणुयातम् ॥ ५ ॥

अश्विनौ। गोपवन आत्रेयः सप्तवध्रिर्वा। गायत्री।

अ॒श्विना॑ याम॒हूत॑मा॒ नेदि॑ष्ठं या॒म्याप्य॑म् ।  
अन्ति॒ षद्भू॑तु वा॒मवः॑ ॥ ०६॥

अ॒श्विना॑ । या॒म॒ऽहूत॑मा । नेदि॑ष्ठम् । या॒मि॒ । आप्य॑म् ।  
अन्ति॑ । सत् । भू॒तु॒ । वा॒म् । अवः॑ ॥

यामहूतमा अतिशयेन काले ह्वातव्यावश्विनाश्विनौ यामि नेदिष्ठमन्तिकतममाप्यं बान्धवं च यामि तयोः ॥ ६ ॥

अश्विनौ। गोपवन आत्रेयः सप्तवध्रिर्वा। गायत्री।

अव॑न्त॒मत्र॑ये गृ॒हं कृ॑णु॒तं यु॒वम॑श्विना ।  
अन्ति॒ षद्भू॑तु वा॒मवः॑ ॥ ०७॥

अव॑न्तम् । अत्र॑ये । गृ॒हम् । कृ॒णु॒तम् । यु॒वम् । अ॒श्वि॒ना॒ ।  
अन्ति॑ । सत् । भू॒तु॒ । वा॒म् । अवः॑ ॥

हे अश्विना युवं युवां अत्रये अग्न्यागारे दह्यमानाय अवन्तं रक्षन्तं गृहं कृणुतं कृतवन्तौ तादृशयोर्वामवोभवतु । अवन्तमिति व्यत्ययेन पुल्ँलिङ्गता ॥ ७ ॥

अश्विनौ। गोपवन आत्रेयः सप्तवध्रिर्वा। गायत्री।

वरे॑थे अ॒ग्निमा॒तपो॒ वद॑ते व॒ल्ग्वत्र॑ये ।  
अन्ति॒ षद्भू॑तु वा॒मवः॑ ॥ ०८॥

वरे॑थे॒ इति॑ । अ॒ग्निम् । आ॒ऽतपः॑ । वद॑ते । व॒ल्गु । अत्र॑ये ।  
अन्ति॑ । सत् । भू॒तु॒ । वा॒म् । अवः॑ ॥

हे अश्विनौ वल्गु मनोहरं वदते स्तुवते अत्रये आतपः आतपादौष्ण्यादग्निं वरेथे आवारयतम् ॥ ८ ॥

अश्विनौ। गोपवन आत्रेयः सप्तवध्रिर्वा। गायत्री।

प्र स॒प्तव॑ध्रिरा॒शसा॒ धारा॑म॒ग्नेर॑शायत ।  
अन्ति॒ षद्भू॑तु वा॒मवः॑ ॥ ०९॥

प्र । स॒प्तऽव॑ध्रिः । आ॒ऽशसा॑ । धारा॑म् । अ॒ग्नेः । अ॒शा॒य॒त॒ ।  
अन्ति॑ । सत् । भू॒तु॒ । वा॒म् । अवः॑ ॥

सप्तवध्रिर्महर्षिः हे अश्विनौ युवयोराशसा आशंसनेन स्तुत्या मंजूषाया निर्गत्य अग्नेर्धारां तस्यां मञ्चूषाया प्राशायत आशाययत् स्वस्वनिरोधिकां तां दग्धवानित्यर्थः । सप्तवध्रेः पेटिकान्तः प्रवेशोश्विनोरनुग्रहान्निर्गमश्च विजिहीष्ववनस्पत इत्यत्र स्पष्टमुक्तः ॥

अश्विनौ। गोपवन आत्रेयः सप्तवध्रिर्वा। गायत्री।

इ॒हा ग॑तं वृषण्वसू शृणु॒तं म॑ इ॒मं हव॑म् ।  
अन्ति॒ षद्भू॑तु वा॒मवः॑ ॥ १०॥

इ॒ह । आ । ग॒त॒म् । वृ॒ष॒ण्व॒सू॒ इति॑ वृषण्ऽवसू । शृ॒णु॒तम् । मे॒ । इ॒मम् । हव॑म् ।  
अन्ति॑ । सत् । भू॒तु॒ । वा॒म् । अवः॑ ॥

हे वृषण्वसू वर्षणधनौ अश्विनाविहास्मिन्यज्ञमागतमागच्छतं तदर्थं म इमं हवं शृणुतम् ॥ १० ॥

अश्विनौ। गोपवन आत्रेयः सप्तवध्रिर्वा। गायत्री।

किमि॒दं वां॑ पुराण॒वज्जर॑तोरिव शस्यते ।  
अन्ति॒ षद्भू॑तु वा॒मवः॑ ॥ ११॥

किम् । इ॒दम् । वा॒म् । पु॒रा॒ण॒ऽवत् । जर॑तोःऽइव । श॒स्य॒ते॒ ।  
अन्ति॑ । सत् । भू॒तु॒ । वा॒म् । अवः॑ ॥

हे अश्विनौ वां युवयोरर्थं गमनाय पुराणवत् पुराणवत् पुराणयोरतिवृद्धयोरिव । तदेवाह जरतोरिव शस्यते पुनःपुनरागच्छतमिति शस्यते किमिदं यथा लोके वृद्धोजीर्णो बहुवारमाहूतोपि नागच्छति तद्वद्युवामपीत्यर्थः एवमनागमाद्ब्रवीति ॥ ११ ॥

अश्विनौ। गोपवन आत्रेयः सप्तवध्रिर्वा। गायत्री।

स॒मा॒नं वां॑ सजा॒त्यं॑ समा॒नो बन्धु॑रश्विना ।  
अन्ति॒ षद्भू॑तु वा॒मवः॑ ॥ १२॥

स॒मा॒नम् । वा॒म् । स॒ऽजा॒त्य॑म् । स॒मा॒नः । बन्धुः॑ । अ॒श्वि॒ना॒ ।  
अन्ति॑ । सत् । भू॒तु॒ । वा॒म् । अवः॑ ॥

हे अश्विना अश्विनौ वां युवयोः परस्परं सजात्यं समानजातित्वं समानमेकमेव उभयोरपि अश्वरूपायासूर्यपत्न्याउत्पत्तेः सजात्यं तथा युवयोः बन्धुर्बन्धकः स्रुवः समानएकएव । अथवर्षिरहं समान एकएव बन्धुः ॥ १२ ॥

अश्विनौ। गोपवन आत्रेयः सप्तवध्रिर्वा। गायत्री।

यो वां॒ रजां॑स्यश्विना॒ रथो॑ वि॒याति॒ रोद॑सी ।  
अन्ति॒ षद्भू॑तु वा॒मवः॑ ॥ १३॥

यः । वा॒म् । रजां॑सि । अ॒श्वि॒ना॒ । रथः॑ । वि॒ऽयाति॑ । रोद॑सी॒ इति॑ ।  
अन्ति॑ । सत् । भू॒तु॒ । वा॒म् । अवः॑ ॥

हे अश्विना अश्विनौ वां युवयोर्योरथोस्ति सरथो रजांसि लोकान् रोदसी द्यावापृथिव्यौच वियाति विशेषेण गच्छति अतस्तेन रथेन शीघ्रमागच्छ- तमिति शेषः ॥ १३ ॥

अश्विनौ। गोपवन आत्रेयः सप्तवध्रिर्वा। गायत्री।

आ नो॒ गव्ये॑भि॒रश्व्यैः॑ स॒हस्रै॒रुप॑ गच्छतम् ।  
अन्ति॒ षद्भू॑तु वा॒मवः॑ ॥ १४॥

आ । नः॒ । गव्ये॑भिः । अश्व्यैः॑ । स॒हस्रैः॑ । उप॑ । ग॒च्छ॒त॒म् ।  
अन्ति॑ । सत् । भू॒तु॒ । वा॒म् । अवः॑ ॥

हे अश्विनौ नोस्मान् सहस्रैरपरिमितैर्गंव्येभिर्गोसमूहैः अश्व्यैरश्वसमूहैश्चोपागच्छतम् ॥ १४ ॥

अश्विनौ। गोपवन आत्रेयः सप्तवध्रिर्वा। गायत्री।

मा नो॒ गव्ये॑भि॒रश्व्यैः॑ स॒हस्रे॑भि॒रति॑ ख्यतम् ।  
अन्ति॒ षद्भू॑तु वा॒मवः॑ ॥ १५॥

मा । नः॒ । गव्ये॑भिः । अश्व्यैः॑ । स॒हस्रे॑भिः । अति॑ । ख्य॒त॒म् ।  
अन्ति॑ । सत् । भू॒तु॒ । वा॒म् । अवः॑ ॥

हे अश्विनौ नोस्मान् गव्येभिर्गोसमूहैरश्व्यैश्च सहस्रेभिः सहस्रसङ्ख्याकैर्मास्मानतिख्यतम् । अतीति प्रतीत्यस्मिन्नर्थे । मानिवारयतमित्यर्थः ॥ १५ ॥

अश्विनौ। गोपवन आत्रेयः सप्तवध्रिर्वा। गायत्री।

अ॒रु॒णप्सु॑रु॒षा अ॑भू॒दक॒र्ज्योति॑रृ॒ताव॑री ।  
अन्ति॒ षद्भू॑तु वा॒मवः॑ ॥ १६॥

अ॒रु॒णऽप्सुः॑ । उ॒षाः । अ॒भू॒त् । अकः॑ । ज्योतिः॑ । ऋ॒तऽव॑री ।  
अन्ति॑ । सत् । भू॒तु॒ । वा॒म् । अवः॑ ॥

हे अश्विनौ उषा अरुणप्सुः शुभ्रवर्णा भूद्भवति । न केवलं स्वयं ज्योतिस्तेजः अकः करोति सर्वत ऋतावरीऋतवत्युषाः ॥ १६ ॥

अश्विनौ। गोपवन आत्रेयः सप्तवध्रिर्वा। गायत्री।

अ॒श्विना॒ सु वि॒चाक॑शद्वृ॒क्षं प॑रशु॒माँ इ॑व ।  
अन्ति॒ षद्भू॑तु वा॒मवः॑ ॥ १७॥

अ॒श्विना॑ । सु । वि॒ऽचाक॑शत् । वृ॒क्षम् । प॒र॒शु॒मान्ऽइ॑व ।  
अन्ति॑ । सत् । भू॒तु॒ । वा॒म् । अवः॑ ॥

सुविचाकशत् अत्यन्तं दीप्यमानः सूर्योग्निर्वा वृक्षं परशुमानिव सयथा शकलयति तद्वत्तमोनिशारयतीतिशेषः । दृष्टान्तसामर्थ्यादेवलभ्यते यस्मादेवं तस्मादश्विनौ आह्वयइति शेषः ॥ १७ ॥

अश्विनौ। गोपवन आत्रेयः सप्तवध्रिर्वा। गायत्री।

पुरं॒ न धृ॑ष्ण॒वा रु॑ज कृ॒ष्णया॑ बाधि॒तो वि॒शा ।  
अन्ति॒ षद्भू॑तु वा॒मवः॑ ॥ १८॥

पुर॑म् । न । धृ॒ष्णो॒ इति॑ । आ । रु॒ज॒ । कृ॒ष्णया॑ । बा॒धि॒तः । वि॒शा ।  
अन्ति॑ । सत् । भू॒तु॒ । वा॒म् । अवः॑ ॥

हे धृष्णो धर्षक सप्तवध्रे त्वं कृष्णया कर्षया विशा प्रवेशयन्त्या पेटिकया बाधितस्त्वं ततोनिर्गत्य तामेवारुज पीडय अश्विनोरनुग्रहात् । कमिव पुरन्न यथा शत्रुः पुरं पिडयति एवं स्वयं स्वात्मानं प्रेष्यति । अथवा गोपवनः सप्तवध्रिमेवं ब्रवीति वां युवयोरवोरक्षणं गमनंवा समीपे तत्र त्रिषु वर्गेषु अन्तिषदित्युत्तरोर्धर्चोन्वितपदाध्याहारेण योज्यः ॥ १८ ॥विशोविशोवइति पंचदशर्चं चतुर्थंसूक्तम् । अत्रेयमनुक्रमणिका-विशोविशोवः पञ्चोनाग्नेयं त्वनुष्टुम्मुखास्तृचाश्चत्वारोन्त्यास्तिस्रोनुष्टुभ आर्क्षस्य श्रुतर्वणोदानस्तुतिरिति । अनुवृत्तेर्गोपवनऋषिः आदितस्तृषु तृचेषु सर्वाः प्रथमाअनुष्टुभः द्वितीयातृतीये प्राग्वत्सप्रपरिभाषया गायत्र्यौ त्रयोदश्याद्यास्तिस्रोनुष्टुभः अस्योत्तरस्यचाग्निर्देवता अन्त्यस्तिस्रः श्रुतर्वनाम्रोराज्ञोदानस्तुतिः । व्योमविश्वदेवस्तुत्पञ्चशारदीयेष्विदंसूक्तमाज्य- शस्त्रम् । सूत्रितञ्च-विशोविशोवोअतिथिमित्याज्यमिति ।