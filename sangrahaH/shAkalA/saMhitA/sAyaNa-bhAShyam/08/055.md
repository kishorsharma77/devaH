+++
title = "०५५"

+++


## ०१
प्रस्कण्वस्य दानस्तुतिः (इन्द्रो वा)। कृशः काण्वः। गायत्री।

भूरीदिन्द्र॑स्य वी॒र्यं१॒॑ व्यख्य॑म॒भ्याय॑ति ।  
राध॑स्ते दस्यवे वृक ॥

भूरि॑ । इत् । इन्द्र॑स्य । वी॒र्य॑म् । वि । अख्य॑म् । अ॒भि । आ । अ॒य॒ति॒ ।  
राधः॑ । ते॒ । द॒स्य॒वे॒ । वृ॒क॒ ॥

Sayana bhashya empty

## ०२
प्रस्कण्वस्य दानस्तुतिः (इन्द्रो वा)। कृशः काण्वः। गायत्री।

श॒तं श्वे॒तास॑ उ॒क्षणो॑ दि॒वि तारो॒ न रो॑चन्ते ।  
म॒ह्ना दिवं॒ न त॑स्तभुः ॥

श॒तम् । श्वे॒तासः॑ । उ॒क्षणः॑ । दि॒वि । तारः॑ । न । रो॒च॒न्ते॒ ।  
म॒ह्ना । दिव॑म् । न । त॒स्त॒भुः॒ ॥

Sayana bhashya empty

## ०३
प्रस्कण्वस्य दानस्तुतिः (इन्द्रो वा)। कृशः काण्वः। अनुष्टुप्।

श॒तं वे॒णूञ्छ॒तं शुनः॑ श॒तं चर्मा॑णि म्ला॒तानि॑ ।  
श॒तं मे॑ बल्बजस्तु॒का अरु॑षीणां॒ चतुः॑शतम् ॥

श॒तम् । वे॒णून् । श॒तम् । शुनः॑ । श॒तम् । चर्मा॑णि । म्ला॒तानि॑ ।  
श॒तम् । मे॒ । ब॒ल्ब॒ज॒ऽस्तु॒काः । अरु॑षीणाम् । चतुः॑ऽशतम् ॥

Sayana bhashya empty

## ०४
प्रस्कण्वस्य दानस्तुतिः (इन्द्रो वा)। कृशः काण्वः। गायत्री।

सु॒दे॒वाः स्थ॑ काण्वायना॒ वयो॑वयो विच॒रन्तः॑ ।  
अश्वा॑सो॒ न च॑ङ्क्रमत ॥

सु॒ऽदे॒वाः । स्थ॒ । का॒ण्वा॒य॒नाः॒ । वयः॑ऽवयः । वि॒ऽच॒रन्तः॑ ।  
अश्वा॑सः । न । च॒ङ्क्र॒म॒त॒ ॥

Sayana bhashya empty

## ०५
प्रस्कण्वस्य दानस्तुतिः (इन्द्रो वा)। कृशः काण्वः। अनुष्टुप्।

आदित्सा॒प्तस्य॑ चर्किर॒न्नानू॑नस्य॒ महि॒ श्रवः॑ ।  
श्यावी॑रतिध्व॒सन्प॒थश्चक्षु॑षा च॒न सं॒नशे॑ ॥

आत् । इत् । सा॒प्तस्य॑ । च॒र्कि॒र॒न् । न । अनू॑नस्य । महि॑ । श्रवः॑ ।  
श्यावीः॑ । अ॒ति॒ऽध्व॒सन् । प॒थः । चक्षु॑षा । च॒न । स॒म्ऽनशे॑ ॥

Sayana bhashya empty