+++
title = "०२८"

+++


विश्वेदेवाः। मनुर्वैवस्वतः। गायत्री।

ये त्रिं॒शति॒ त्रय॑स्प॒रो दे॒वासो॑ ब॒र्हिरास॑दन् ।  
वि॒दन्नह॑ द्वि॒तास॑नन् ॥ ०१॥

ये । त्रिं॒शति॑ । त्रयः॑ । प॒रः । दे॒वासः॑ । ब॒र्हिः । आ । अस॑दन् ।  
वि॒दन् । अह॑ । द्वि॒ता । अ॒स॒न॒न् ॥

मनुराह त्रिंशति त्रिंशत्सङ्ख्यायाःपरः परस्तान्त्रयः त्रयस्त्रिंशद्देवताइत्यर्थः ये देवासोदेवाः बर्हिः अस्मदीययज्ञसंबन्धिनि बर्हिषि हविःस्वीकरणार्थमा- सदन् आसीदन्तु । अह अथानन्तरं विदन् ते देवा अस्मान् हविषांप्रदातृनिति जानन्तु । ततः द्विता द्विधा द्विप्रकारमसनन् अस्मभ्यं धनं पश्वादिकच्च प्रयच्छन्तु । यद्वा द्विता द्वैधं अनेन पौनःपुन्यं लक्ष्यते पुनःपुनरस्मभ्यं धनादिकं ददत्वित्यर्थः ॥ १ ॥

विश्वेदेवाः। मनुर्वैवस्वतः। गायत्री।

वरु॑णो मि॒त्रो अ॑र्य॒मा स्मद्रा॑तिषाचो अ॒ग्नयः॑ ।  
पत्नी॑वन्तो॒ वष॑ट्कृताः ॥ ०२॥

वरु॑णः । मि॒त्रः । अ॒र्य॒मा । स्मद्रा॑तिऽसाचः । अ॒ग्नयः॑ ।  
पत्नी॑ऽवन्तः । वष॑ट्ऽकृताः ॥

वरुणोवरणीयः संभजनीयः मित्रः स्तोतृणां यष्टृणांच धनादिदानेन मित्रभूतःअर्यमास्तोत्रकारिणोधनं प्रापयन् यद्वा सततं गच्छन् एतन्नामकास्त्रयो- देवाः स्मद्रातिषाचः स्मत् सुमत् शोभना रातिर्हविःप्रदानं येषामस्तीति स्मद्रातयोयजमानाः तान् सचन्ते धनादिप्रदानेन सेवन्ते इति यथोक्ताः । यद्वा कल्याणं यथा भवति तथा हविषां दातृन् सचन्तइति । ते तादृशाःपत्नीवन्तोदेवपत्नीसहिता अग्नयः अङ्गनशीलाः नानाविधाअग्नयः वषट्कृताः मया सोमस्याग्नेयी हीवौषडित्यादिना स्वाहाकृताः सुहुताइत्यर्थः ॥ २ ॥

विश्वेदेवाः। मनुर्वैवस्वतः। गायत्री।

ते नो॑ गो॒पा अ॑पा॒च्यास्त उद॒क्त इ॒त्था न्य॑क् ।  
पु॒रस्ता॒त्सर्व॑या वि॒शा ॥ ०३॥

ते । नः॒ । गो॒पाः । अ॒पा॒च्याः । ते । उद॑क् । ते । इ॒त्था । न्य॑क् ।  
पु॒रस्ता॑त् । सर्व॑या । वि॒शा ॥

ते वरुणादयोदेवाः सर्वया सर्वेण विशा अनुचरवर्गेण सह अपाच्याः अपाची प्रतीची ततोनोस्माकं गोपाः गोपायितारोभवन्तु तएव उदक् उदीच्याः अच्चेर्लुगिति पच्चम्यर्थे विहितस्यास्तातेर्लुक् ततोप्यस्माकं रक्षकाभवन्तु । इत्थेति शब्देन ऊर्ध्वां दिशं दक्षिणां च निर्दिशति इत्थमनेन पूर्वोक्तेन प्रका- रेण ऊर्ध्वाया दक्षिणस्याश्च दिशः तेदेवाः अस्माकं पालयितारोभवन्तु तथा न्यक् नीच्यादिशः अत्रापि पूर्ववदस्तातेर्लुक् अधःस्थादेवाअपि अस्माकं त्रातारोभवन्तु । किंच पुरस्तात्प्राच्यादिशश्च तेदेवाअस्माकं गोपायितारोभवन्तु ॥ ३ ॥

विश्वेदेवाः। मनुर्वैवस्वतः। पुरउष्णिक्।

यथा॒ वश॑न्ति दे॒वास्तथेद॑स॒त्तदे॑षां॒ नकि॒रा मि॑नत् ।  
अरा॑वा च॒न मर्त्यः॑ ॥ ०४॥

यथा॑ । वश॑न्ति । दे॒वाः । तथा॑ । इत् । अ॒स॒त् । तत् । ए॒षा॒म् । नकिः॑ । आ । मि॒न॒त् ।  
अरा॑वा । च॒न । मर्त्यः॑ ॥

देवाद्योतमानाः सर्वेदेवाः यथा वशन्ति यथा कामयन्ते वशकान्तौ सम्प्रसारणाच्चेति पूर्वरूपस्य छन्दसिविकल्पितत्वाद्यणादेशः । तथेत् यथा उश- न्ति तथैव असत् तद्धवत्येव । तदेवाह एषां देवानां तत्कामनं नकिर्नकश्चिदपि मिनत् हिनस्ति मीङ् हिंसायां लेटिरूपम् मीनातेर्निगमइतिह्रस्वत्वम् । कथं देवानामभिलषितं तथाभवतीतिचेत् तदाह-अरावा यदि देवाः कस्यचिदप्यदातारं मनुष्यं कामयेरन् तदा अरावा अदाता चनेत्यप्यर्थे अदाता- पि मर्त्योमनुष्यः उशड्योदेवेभ्योहवींषि प्रयच्छति तस्मात्तेषां यत्कामनं तत्तथा भवत्येवेत्यर्थः ॥ ४ ॥

विश्वेदेवाः। मनुर्वैवस्वतः। गायत्री।

स॒प्ता॒नां स॒प्त ऋ॒ष्टयः॑ स॒प्त द्यु॒म्नान्ये॑षाम् ।  
स॒प्तो अधि॒ श्रियो॑ धिरे ॥ ०५॥

स॒प्ता॒नाम् । स॒प्त । ऋ॒ष्टयः॑ । स॒प्त । द्यु॒म्नानि॑ । ए॒षा॒म् ।  
स॒प्तो इति॑ । अधि॑ । श्रियः॑ । धि॒रे॒ ॥

अत्र पुरातनीकथा इन्द्रसमानं पुत्रमिच्छन्त्याः दितेर्गर्भस्य केनचित्कारणेन इन्द्रेण सप्तधाभिन्नत्वात् सगर्भः सप्तगणात्मकोभवत् ततोमरुतः संपन्नाः । सप्तगणावैमरुतइतिश्रुतेः । एषा कथा इदंपित्रेमरुतामुच्यतेवचइत्यस्मिन्वर्गे । सप्रपच्चेनाभ्यधायि । तथाचास्याऋचोयमर्थः-सप्तानां मरुतां गणानां सप्त सप्तसङ्ख्याका ऋष्टय आयुधविशेषाविभिन्नाःसन्ति तथा सप्तसङ्ख्याकानि द्युम्नाः नि द्योतमानानि कुंडलादीन्याभरणानि द्युम्नान्यन्नानिवा एषां गणानां विभिन्नानि सन्ति ततः सप्तमरुताङ्गणाः सप्तो सप्तैव सप्तविधाःश्रियः सकलादीप्तिः अधिधिरे परस्परमधिकन्दधिरे ॥ ५ ॥बभ्रुरेकइति दशर्चं नवमं सूक्तं मरीचिपुत्रः कश्यपो वैवस्वतोमनुर्वा ऋषिः । तथाचानुक्रम्यते-बभ्रुर्दशकश्यपोवा मारीचो द्वैपदमिति । दशापिद्वि- पदा विंशत्यक्षराविराजः पूर्ववद्विश्वेदेवादेवता । तृतीयेछन्दोमे वैश्वदेवशस्त्रे वैश्वदेवसूक्तात्पूर्वमेव द्वैपदंसूक्तं शंसनीयम् । सूत्र्यतेहि-बभ्रुरेकइतिद्वि- पदासूक्तानिपुरस्ताद्वैश्वदेवसूक्तानामिति ।