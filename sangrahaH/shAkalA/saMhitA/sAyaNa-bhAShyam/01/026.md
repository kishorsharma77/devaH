+++
title = "०२६"

+++


अग्निः। शुनःशेप आजीगर्तिः। गायत्री।

वसि॑ष्वा॒ हि मि॑येध्य॒ वस्त्रा॑ण्यूर्जां पते ।  
सेमं नो॑ अध्व॒रं य॑ज ॥ ०१॥

वसि॑ष्व । हि । मि॒ये॒ध्य॒ । वस्त्रा॑णि । ऊ॒र्जा॒म् । प॒ते॒ ।  
सः । इ॒मम् । नः॒ । अ॒ध्व॒रम् । य॒ज॒ ॥

वरुणेनाग्निस्तुतौ प्रेरितः शुनःशेप एतदादिसूक्तद्वयेनाग्निमस्तौत् । तथा चाम्नायते । तं वरुण उवाचाग्निर्वै देवानां मुखं सुहृदयतमस्तं नु सुह्यथत्वोत्स्रक्ष्याम इति सोऽग्निं तुष्टावात उत्तराभिर्द्वाविंशत्या । ऐ ब्रा ७-१६ । इति ॥ हे मियेध्य मेधस्य यज्ञस्य योग्य ऊर्जां पते अन्नानां पालकाग्ने वस्त्राण्याच्छादकानि तेजांसि वसिष्व । आच्छादय । प्रज्वलितस्तेजसा भवेत्यर्थः । हि यस्मात्प्रज्वलितस्तस्मात्स तादृशस्त्वं नोऽस्मदीयमिममध्वरं यज । निष्पादय ॥ वसिष्ट । वस आच्छादने । लोट थासः से । सवाभ्यां वामौ । छन्दस्युभयथेत्यार्धधातुकत्वादार्धधातुकस्येड्वलादेरितीडागमः । लसार्वधातुकानुदात्तत्वे धातुस्वरः । अन्येषामपि दृश्यत इति संहितायां दीर्घः । मियेध्य । मकारैकारयोर्मध्य इयागमश्छान्दसः । ऊर्जां पते । सुबामन्त्रित इति पराङ्गवद्भावात् षष्ठ्यामन्त्रितस्य समुदायस्याष्टमिको निघातः । सेमम् । सोऽचि लोपेचेत्पादपूरणमिति सोर्लोपः ॥ १ ॥

अग्निः। शुनःशेप आजीगर्तिः। गायत्री।

नि नो॒ होता॒ वरे॑ण्यः॒ सदा॑ यविष्ठ॒ मन्म॑भिः ।  
अग्ने॑ दि॒वित्म॑ता॒ वचः॑ ॥ ०२॥

नि । नः॒ । होता॑ । वरे॑ण्यः । सदा॑ । य॒वि॒ष्ठ॒ । मन्म॑ऽभिः ।  
अग्ने॑ । दि॒वित्म॑ता । वचः॑ ॥

सदा यविष्ठ सर्वदा युवतम हे अग्ने वरेण्यो वरणीयस्त्वं नोऽस्माकं होता होमनिष्पादको भूत्वा दिवित्मका दीप्तिमता वचो वचसा स्तूयमानः सन् नि षीदेति शेषः । कीदृशस्त्वम् । मन्मभिर्ज्ञापकैस्तेजोभिर्युक्त इति शेषः ॥ यविष्ठ । युवशब्दादिष्ठनि स्थूलदूरेत्यादिना (पा ६-४-१५६) यणादिपरस्य लोपः । पूर्वस्योकारस्य गुणश्च । अवादेशः । आमन्त्रितनिघातः । मन्मभिः । मन ज्ञाने । अन्येभ्योऽपि दृश्यन्त इति मनिन्प्रत्ययः । नित्त्वादाद्युदात्तत्वम् । दिवित्मता । दिवु क्रीडादौ । इक् श्तिपौ धातुनिर्देशे । पा ३-३-१०८-२ । इतीक् प्रत्ययः । तेन च धातुवाचिना दिविशब्देन धात्वर्थो दीप्तिर्लक्ष्यते । यद्वा । औणादिको भावे किप्रत्ययः दिविशब्दान्मतुपि तकारोपजनश्छान्दसः यद्वा । बाहुलकाद्दिवेर्भाव इतक् । मतुपि तसौ मत्वर्थ इति भत्वाज्जश्त्वाभावः । वचः । सुपां सुलुगिति तृतीयैकवचनस्य लुक् ॥ २ ॥

अग्निः। शुनःशेप आजीगर्तिः। गायत्री।

आ हि ष्मा॑ सू॒नवे॑ पि॒तापिर्यज॑त्या॒पये॑ ।  
सखा॒ सख्ये॒ वरे॑ण्यः ॥ ०३॥

आ । हि । स्म॒ । सू॒नवे॑ । पि॒ता । आ॒पिः । यज॑ति । आ॒पये॑ ।  
सखा॑ । सख्ये॑ । वरे॑ण्यः ॥

हे अग्ने वरेण्यो वरणीयः पितापि पितृस्थानीयस्त्वं सूनवे पुत्रस्थानीयाय मह्यमभीष्वं देहेति शेषः । हि ष्मेति निपातद्वयं सर्वथेत्यमुमर्थमाचष्टे । अभीष्वदाने दृष्टान्तद्वयमुच्यते । यथापिर्बन्धुरापये बन्धव आ यजति हि स्म । सर्वथा ददातीति शेषः । सखा प्रियः सख्ये प्रियायाभीष्टं सर्वथा ददाति तथा त्वमपि देहि ॥ स्मा सूनवे । निपातस्य चेति दीर्घः । यजतीत्यस्य सखा सख्य इत्यत्राप्यनुषङ्गात्तदपेक्षयेयं प्रथमेति चादिलोपे विभाषेति न निहन्यते । यद्वा । हि चेति निघातप्रतिषेधः । सङ्ख्ये । समाने ख्यश्चोदात्त इति सखिशब्द इण् प्रत्ययान्त आद्युदात्तः । सुपः पित्त्वादनुदात्तत्वे स एव शिष्यते ॥ ३ ॥

अग्निः। शुनःशेप आजीगर्तिः। गायत्री।

आ नो॑ ब॒र्ही रि॒शाद॑सो॒ वरु॑णो मि॒त्रो अ॑र्य॒मा ।  
सीद॑न्तु॒ मनु॑षो यथा ॥ ०४॥

आ । नः॒ । ब॒र्हिः । रि॒शाद॑सः । वरु॑णः । मि॒त्रः । अ॒र्य॒मा ।  
सीद॑न्तु । मनु॑षः । य॒था॒ ॥

हे अग्ने वरुणादयो देवास्त्वद्बन्धवस्त्वया प्रेरिता रिशादसो हिंसकानदन्तो नोऽस्मदीयं बर्हिर्यज्ञमासीदन्तु । तत्र दृष्टान्तः । यथा मनुषः प्रजापतेर्यज्ञमासीदन्ति । तद्वत् ॥ बर्ही रिशादसः । विसर्जनीयस्य रुत्वे कृते रो रि (पा ८-३-१४) इति रेफलोपः । ढ्रलोपे पूर्वस्य दीर्घोऽणः (पा ६-३-१११) इतीकारस्य दीर्घत्वम् । रिशादसः । रिश हिंसायाम् । रिशन्ति हिंसन्तीति रिशाः शत्रवः । इगुपधज्ञाप्रीकिरः कः । तानदन्तीति रिशादसः । सर्वधातुभ्योऽसुन् । कृदुत्तरपदप्रकृतिस्वरत्वम् । सीदन्तु । षद्लृ विशरणगत्यवसादनेषु । पाघ्रेत्यादिना सीदादेशः । शपः पित्त्वादनुदात्तत्वम् । शतुश्च लसार्वधातुकस्वरेण धातुस्वरः शिष्यते । मनुषः । मनु ज्ञाने । मन्यते जानातीति मनुः प्रजापतिः । जनेरुसिर्निच्च । उ २-११६-११८ । इत्यनुवृत्तौ बहुलमन्यत्रापि (उ २-१२२) इत्यौणादिक उसिप्रत्ययः । नित्त्वादाद्युदात्तत्वम् । यथा । यथेति पादान्ते (फि ४-१७) इति सर्वानुदात्तत्वं ॥ ४ ॥

अग्निः। शुनःशेप आजीगर्तिः। गायत्री।

पूर्व्य॑ होतर॒स्य नो॒ मन्द॑स्व स॒ख्यस्य॑ च ।  
इ॒मा उ॒ षु श्रु॑धी॒ गिरः॑ ॥ ०५॥

पूर्व्य॑ । हो॒तः॒ । अ॒स्य । नः॒ । मन्द॑स्व । स॒ख्यस्य॑ । च॒ ।  
इ॒माः । ऊं॒ इति॑ । सु । श्रु॒धि॒ । गिरः॑ ॥

हे पूर्व्य अस्मदादेः पूर्वमुत्पन्न होतर्होमनिष्पादकाग्ने नोऽस्मदीयस्यास्य प्रवर्तमानस्य यज्ञस्य सख्यस्य चास्मदनुग्रहस्य च सिद्ध्यर्थं मन्दस्व । त्वं हृष्टो भव । इमा अस्माभिः प्रयुज्यमाना गिर उ षु स्तुतिरूपा वाचोऽपि श्रुधि शृणु ॥ पूर्व्य । आमन्त्रिताद्युदात्तत्वम् । होतरित्यस्य नामन्त्रिते समानाधिकरण इति पूर्वस्य विद्यमानत्वादष्वमिको निघातः । अस्य । ऊडिदमिति षष्ठ्या उदात्तत्वम् । मन्दस्व । मदि स्तुतिमोदमदस्वप्नकान्तिगतिषु । शपः पित्त्वादनुदात्तत्वम् । तिङश्च लसार्वधातुकस्वरेण धातुस्वरः । अपादादाविति पर्युदासादाष्टमिकनिघाताभावः । सख्यस्य । सख्युः कर्म सख्यम् । सख्युर्यः (पा ५-१-१२६) इति यप्रत्ययः । यस्येति लोपे प्रत्ययस्वरः । उ षु । सुञः (पा ८-३-१०७) इति षत्वम् । श्रुधि । श्रु श्रवणे । श्रुशृणुपृकृवृभ्यश्चन्दसीति हेर्धिरादेशः । बहुलं छन्दसीति शपो लुक् ॥ २० ॥ ५ ॥

अग्निः। शुनःशेप आजीगर्तिः। गायत्री।

यच्चि॒द्धि शश्व॑ता॒ तना॑ दे॒वन्दे॑वं॒ यजा॑महे ।  
त्वे इद्धू॑यते ह॒विः ॥ ०६॥

यत् । चि॒त् । हि । शश्व॑ता । तना॑ । दे॒वम्ऽदे॑वम् । यजा॑महे ।  
त्वे इति॑ । इत् । हू॒य॒ते॒ । ह॒विः ॥

हे अग्ने यच्चिद्धि यद्यपि शश्वता शाश्वतेन नित्येन तना विस्तृतेन हविषा देवं देवमन्यमन्यं वरुणेन्द्रादिरूपं नानाविधं देवताविशेषं यजामहे तथापि तद्रविः सर्वं त्वे इत्त्वय्येव हूयते । अतो देवान्तरविषयो यागोऽपि त्वदीयैव सेवेत्यर्थः ॥ तना । तनु विस्तारे । क्विप्चेति क्विप् । यद्वा । पचाद्यच् । सुपां सुलुगिति तृतीयाया आकारः । देवं देवम् । नित्यवीप्सयोरिति द्विर्भावः । तस्य परमाम्रेडितमित्युत्तरस्याम्रेडितसंज्ञायामनुदात्तं चेति सर्वानुदात्तत्वम् । यजामहे । निपातैर्यद्यदि हन्तेति निघातप्रतिषेधः । त्वे । युष्मच्छब्दात्सप्तम्येकवचनस्य सुपां सुलुगिति शे आदेशः । त्वमावेकवचन इति मपर्यन्तस्य त्वादेशः । शेषोलोपेऽतो गुण इति परपूर्वत्वम् । शे (पा १-१-१३) इति प्रगृह्यसंज्ञायां प्लुतप्रगृह्या अचि (पा ६-१-१२५) इति प्रकृतिभावः । हूयते । अकृत्सार्वधातुकयोः (पा ७-४-२५) इति दीर्घः ॥ ६ ॥

अग्निः। शुनःशेप आजीगर्तिः। गायत्री।

प्रि॒यो नो॑ अस्तु वि॒श्पति॒र्होता॑ म॒न्द्रो वरे॑ण्यः ।  
प्रि॒याः स्व॒ग्नयो॑ व॒यम् ॥ ०७॥

प्रि॒यः । नः॒ । अ॒स्तु॒ । वि॒श्पतिः॑ । होता॑म् । म॒न्द्रः । वरे॑ण्यः ।  
प्रि॒याः । सु॒ऽअ॒ग्नयः॑ । व॒यम् ॥

विश्पतिर्विशां प्रजानां पालको होता होमनिष्पादको मन्द्रो हृष्टो वरेण्यो वरणीयोऽग्निर्नोऽस्माकं प्रियोऽस्तु । वयमपि स्वग्नयः शोभनाग्नियुक्ताः सन्तस्तव प्रिया भूयास्मेति शेषः ॥ विश्पतिः ॥ पत्यावैश्वर्य इति पूर्वपदप्रकृतिस्वरे प्राप्ते परादिश्चन्दसि बहुलमित्युत्तरपदाद्युदात्तत्वम् । वरेण्यः । वृञ एण्यः (उ ३-९८) पृषादित्वादाद्युदात्तत्वम् । स्वग्नयः । बहुव्रीहौ नञ् सुभ्यामित्युत्तरपदान्तोदात्तत्वं ॥ ७ ॥

अग्निः। शुनःशेप आजीगर्तिः। गायत्री।

स्व॒ग्नयो॒ हि वार्यं॑ दे॒वासो॑ दधि॒रे च॑ नः ।  
स्व॒ग्नयो॑ मनामहे ॥ ०८॥

सु॒ऽअ॒ग्नयः॑ । हि । वार्य॑म् । दे॒वासः॑ । द॒धि॒रे । च॒ । नः॒ ।  
सु॒ऽअ॒ग्नयः॑ । म॒ना॒म॒हे॒ ॥

स्वग्नयः शोभनाग्नियुक्ता देवासो दीप्यमाना ऋत्विजो नोऽस्मदीयं वार्यं वरणीयं हविर्हि यस्माद्दधिरे धृतवन्तः तस्माद्वयं स्वग्नयः शोभनाग्नियुक्ताः सन्तो मनामहे । त्वां याचामहे ॥ वार्यम् । वृञ् वरणे । वृङ् संभक्तौ । ऋहलोर्ण्यत् । ईडवन्देत्यादिनाद्युदात्तत्वम् । दधिरे । इरेचश्चित्वादन्तोदात्तत्वम् । हि चेति निघातप्रतिषेधः । मनामहे । मन ज्ञाने । व्यत्ययेन शप् ॥ ८ ॥

अग्निः। शुनःशेप आजीगर्तिः। गायत्री।

अथा॑ न उ॒भये॑षा॒ममृ॑त॒ मर्त्या॑नाम् ।  
मि॒थः स॑न्तु॒ प्रश॑स्तयः ॥ ०९॥

अथ॑ । नः॒ । उ॒भये॑षाम् । अमृ॑त । मर्त्या॑नाम् ।  
मि॒थः । स॒न्तु॒ । प्रऽश॑स्तयः ॥

हे अग्ने अमृत मरणरहिताग्ने अथ कर्मानुष्ठानानन्तरं मर्त्यानां मनु ष्याणां नोऽस्माकमस्मत्स्वामिनस्तव चोभयेषां मिथः परस्परं प्रशस्तयः प्रशंसारूपा वाचः सन्तु । सम्यगनुष्ठितमिति यजमानविषया प्रशंसा । सम्यगनुगृहीतमित्यग्निविषया ॥ अथ । निपातस्य चेति संहितायां दीर्घाः । अमृत । अपादादाविति पर्युदासात्षाष्ठिकमाद्युदात्तत्वम् । मर्त्यानाम् । मृङ् प्राणत्यागे । असिहसीत्यादिना तन्प्रत्ययान्तो मर्तशब्दः । तस्माद्भवे छन्दसि (पा ४-४-११०) इति यत् यतोऽनाव इत्याद्युदात्तत्वम् । सन्तु । श्नसोरल्लोपः । प्रशस्तयः । तादौ चेति गतेः । प्रकृतिस्वरत्वं ॥ ९ ॥

अग्निः। शुनःशेप आजीगर्तिः। गायत्री।

विश्वे॑भिरग्ने अ॒ग्निभि॑रि॒मं य॒ज्ञमि॒दं वचः॑ ।  
चनो॑ धाः सहसो यहो ॥ १०॥

विश्वे॑भिः । अ॒ग्ने॒ । अ॒ग्निऽभिः॑ । इ॒मम् । य॒ज्ञम् । इ॒दम् । वचः॑ ।  
चनः॑ । धाः॒ । स॒ह॒स॒ । य॒हो॒ इति॑ ॥

सहसो बलस्य यहो पुत्र हे देवतारूपाग्ने विश्वेभिरग्निभिः सर्वैराहवनीयादिभिर्युक्तस्त्वमिममस्मदीयं यज्ञमिदमस्मदीयं वचः स्तोत्रं च सेवमानश्चनोऽन्नं धाः । अस्मभ्यं धेहि ॥ विश्वेभिः । बहुलं छन्दसीति भिस ऐसादेशाभावः । चनः । चायृ पूजानिशामनयोः । चायेरन्ने ह्रस्वश्च (उ ४-१९९) इत्यसुन् । तत्सन्नि योगेन नुडागमश्च । नित्त्वादाद्युदात्तत्वम् । धाः । लुङि गातिस्था (पा २-४-७७) इति सिचो लुक् । बहुलं छन्दस्यमाङ्योगेऽपीत्यडभावः । सहसो यहो इति सुबामन्त्रित इति पराङ्गवद्भावादामन्त्रितस्य चेति षष्ठ्यामन्त्रितसमुदायो निहन्यते ॥ २१ ॥ १० ॥