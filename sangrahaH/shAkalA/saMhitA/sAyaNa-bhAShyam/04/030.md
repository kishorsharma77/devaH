+++
title = "०३०"

+++


इन्द्रः। वामदेवो गौतमः। गायत्री।

नकि॑रिन्द्र॒ त्वदुत्त॑रो॒ न ज्यायाँ॑ अस्ति वृत्रहन् ।  
नकि॑रे॒वा यथा॒ त्वम् ॥ ०१॥

नकिः॑ । इ॒न्द्र॒ । त्वत् । उत्ऽत॑रः । न । ज्याया॑न् । अ॒स्ति॒ । वृ॒त्र॒ऽह॒न् ।  
नकिः॑ । ए॒व । यथा॑ । त्वम् ॥

नकिरिन्द्रेति चतुर्विंशत्युचं नवमं सूक्तं वामदेवस्यार्षं गायत्रम् । अष्टमी चतुर्विंशी च द्वे अनुष्टुभौ । इन्द्रो देवता । द्विश्चिद्घेत्ययं तृच उषोदेवताक इन्द्रदेवताकश्च । तथा चानुक्रान्तम् । नकिश्चतुर्विंशतिर्दिवश्चित्तृच उषस्यश्च गायत्रं ह्यष्टम्यन्त्ये चानुष्टुभाविति । अतिरात्रे तृतीये पर्याये मैत्रावरुणसस्त्र उत्तमावर्जमिदं सूक्तं तथा च सूत्रितम् । नकिरिन्द्र त्वदुत्तर इत्युत्तमामुद्धरेत् ॥ आ. ६-४ ॥ इति ॥हे वृत्रहन्निन्द्र वृत्रस्य नाशकेन्द्र । लोक एकोऽपीति शेशः । त्वत्त्वत्त उत्तर उत्कृष्ततरो निकिरस्ति । न भवति । त्वत्तो ज्यायान् प्रशस्यतर एकोऽपि नास्ति । हे इन्द्र त्वं लोके यथा प्रसिद्धो भवसि तथाविध एकोऽपि नकिरेवास्ति । नैव भवति । कश्चिदपि लोक इन्द्रसदृशो नास्तीत्यर्थः ॥ १ ॥

इन्द्रः। वामदेवो गौतमः। गायत्री।

स॒त्रा ते॒ अनु॑ कृ॒ष्टयो॒ विश्वा॑ च॒क्रेव॑ वावृतुः ।  
स॒त्रा म॒हाँ अ॑सि श्रु॒तः ॥ ०२॥

स॒त्रा । ते॒ । अनु॑ । कृ॒ष्टयः॑ । विश्वा॑ । च॒क्राऽइ॑व । व॒वृ॒तुः॒ ।  
स॒त्रा । म॒हान् । अ॒सि॒ । श्रु॒तः ॥

हे इन्द्र कृष्तयः प्रजास्ते त्वामनु लक्षीकृत्य सत्रा सत्यमेव ववृत्य्ः । वर्तन्ते । तत्र दृष्टान्तः । विश्वा विश्वानि व्याप्तानि चक्रेव चक्राणीव । यथा चक्राणि शकटमनुवर्तन्ते तद्वत् । हे इन्द्र महान्स्त्वं सत्रा सत्यमेव श्रुतो विश्रुतोऽसि । गुणैः प्रख्यातो भवसि ॥ २ ॥

इन्द्रः। वामदेवो गौतमः। गायत्री।

विश्वे॑ च॒नेद॒ना त्वा॑ दे॒वास॑ इन्द्र युयुधुः ।  
यदहा॒ नक्त॒माति॑रः ॥ ०३॥

विश्वे॑ । च॒न । इत् । अ॒ना । त्वा॒ । दे॒वासः॑ । इ॒न्द्र॒ । यु॒यु॒धुः॒ ।  
यत् । अहा॑ । नक्त॑म् । आ । अति॑रः ॥

हे इन्द्र विश्वे च नेत्सर्व एव देवासोऽसुरान्विजिगीषवो देवा अना प्राणरूपेण बलेन त्वा त्वां सहायं सब्ध्वा युयुधुः । असुरैः सह युद्धं चक्रुः । यद्यस्मात्कारणादहा अहःसु नक्तं रात्रिषु चातिरः । आ समन्तात् शत्रूनवधीः । अतः कारणाद्युयुधुरिति पूर्वेण सम्बन्धः ॥ ३ ॥

इन्द्रः। वामदेवो गौतमः। गायत्री।

यत्रो॒त बा॑धि॒तेभ्य॑श्च॒क्रं कुत्सा॑य॒ युध्य॑ते ।  
मु॒षा॒य इ॑न्द्र॒ सूर्य॑म् ॥ ०४॥

यत्र॑ । उ॒त । बा॒धि॒तेभ्यः॑ । च॒क्रम् । कुत्सा॑य । युध्य॑ते ।  
मु॒षा॒यः । इ॒न्द्र॒ । सूर्य॑म् ॥

यत्र यस्मिन्युद्ध उतापि च हे इन्द्र त्वं बाधितेभ्यः कुत्ससहायेभ्यो युध्यते युद्धं कुर्वते कुत्साय च सूर्यं सूर्यसम्बन्धि चक्रं मुषायः । अमुष्णाः । अपहृतवानसीत्यर्थः । तस्मिन्युद्धे प्रावः शचीभिरेतशमिति परेण सम्बन्धः ॥ ४ ॥

इन्द्रः। वामदेवो गौतमः। गायत्री।

यत्र॑ दे॒वाँ ऋ॑घाय॒तो विश्वाँ॒ अयु॑ध्य॒ एक॒ इत् ।  
त्वमि॑न्द्र व॒नूँरह॑न् ॥ ०५॥

यत्र॑ । दे॒वान् । ऋ॒घा॒य॒तः । विश्वा॑न् । अयु॑ध्यः । एकः॑ । इत् ।  
त्वम् । इ॒न्द्र॒ । व॒नून् । अह॑न् ॥

हे इन्द्र त्वमेक इदसहाय एव यत्र यस्मिन् सङ्ग्रामे देवानिन्द्रादीनृघायतो बाधमानान्विश्वान् सर्वान्राक्षसादीनयुध्यः । युद्धमकरोः । तथा वनून् हिंसकानहन् । अवधीः ॥ ५ ॥

इन्द्रः। वामदेवो गौतमः। गायत्री।

यत्रो॒त मर्त्या॑य॒ कमरि॑णा इन्द्र॒ सूर्य॑म् ।  
प्रावः॒ शची॑भि॒रेत॑शम् ॥ ०६॥

यत्र॑ । उ॒त । मर्त्या॑य । कम् । अरि॑णाः । इ॒न्द्र॒ । सूर्य॑म् ।  
प्र । आ॒वः॒ । शची॑भिः । एत॑शम् ॥

यत्र यस्मिन् सङ्ग्राम उतापि च हे इन्द्र त्वं मर्त्याय मनुष्युआयैतशाख्याय ऋषये सूर्यमरिणाः । अहिंसीः । कमिति पूरणः । तदानीं शचीभिर्युद्धकर्मभिरेतशमेतत्संज्ञकमृषिं प्रावः । प्रकर्षेणारक्षः ॥ ६ ॥

इन्द्रः। वामदेवो गौतमः। गायत्री।

किमादु॒तासि॑ वृत्रह॒न्मघ॑वन्मन्यु॒मत्त॑मः ।  
अत्राह॒ दानु॒माति॑रः ॥ ०७॥

किम् । आत् । उ॒त । अ॒सि॒ । वृ॒त्र॒ऽह॒न् । मघ॑ऽवन् । म॒न्यु॒मत्ऽत॑मः ।  
अत्र॑ । अह॑ । दानु॑म् । आ । अ॒ति॒रः॒ ॥

हे वृत्रहन् वृत्राणामावरकाणां तमसां हन्तर्मघवन्धनवन्निन्द्र त्वमादनन्तरमेव उतापि च । किमितिप्रश्ने । मन्युमत्तमोऽसि । अत्यन्तं क्रोधवान् भवसि । अत्रास्मिन्नन्तरिक्षेऽहैव दानुं दनोः पुत्रं वृत्रमातिरः । आ समन्तादहिंसीः ॥ ७ ॥

इन्द्रः। वामदेवो गौतमः। अनुष्टुप्।

ए॒तद्घेदु॒त वी॒र्य१॒॑मिन्द्र॑ च॒कर्थ॒ पौंस्य॑म् ।  
स्त्रियं॒ यद्दु॑र्हणा॒युवं॒ वधी॑र्दुहि॒तरं॑ दि॒वः ॥ ०८॥

ए॒तत् । घ॒ । इत् । उ॒त । वी॒र्य॑म् । इन्द्र॑ । च॒कर्थ॑ । पौंस्य॑म् ।  
स्त्रिय॑म् । यत् । दुः॒ऽह॒ना॒युव॑म् । वधीः॑ । दु॒हि॒तर॑म् । दि॒वः ॥

हे इन्द्र उतापि च यद्यस्त्वमेतदुपलक्षितं पौंस्यं बलं वीर्यं सामर्थ्योपेतं चकर्थ । कृतवानसि । घेदिति पूरणौ । किञ्च दुर्हणायुवं दुष्टं हननमिच्छन्तीं दिवो दुहितरं द्युलोकसकाशादुत्पन्नां स्त्रियमुषसं वधीः । अवधीः ॥ ८ ॥

इन्द्र उषाश्च। वामदेवो गौतमः। गायत्री।

दि॒वश्चि॑द्घा दुहि॒तरं॑ म॒हान्म॑ही॒यमा॑नाम् ।  
उ॒षास॑मिन्द्र॒ सं पि॑णक् ॥ ०९॥

दि॒वः । चि॒त् । घ॒ । दु॒हि॒तर॑म् । म॒हान् । म॒ही॒यमा॑नाम् ।  
उ॒षस॑म् । इ॒न्द्र॒ । सम् । पि॒ण॒क् ॥

हे इन्द्र महांस्त्वं दिवो दुहितरं द्युलोकस्य पुत्रीं महीयमानां पूज्यमानामुषसमुषोदेवीं सं पिणक् चिद्घ । संपिष्तवानसि खलु ॥ ९ ॥

इन्द्र उषाश्च। वामदेवो गौतमः। गायत्री।

अपो॒षा अन॑सः सर॒त्सम्पि॑ष्टा॒दह॑ बि॒भ्युषी॑ ।  
नि यत्सीं॑ शि॒श्नथ॒द्वृषा॑ ॥ १०॥

अप॑ । उ॒षाः । अन॑सः । सर॑त् । सम्ऽपि॑ष्टात् । अह॑ । बि॒भ्युषी॑ ।  
नि । यत् । सी॒म् । शि॒श्नथ॑त् । वृषा॑ ॥

वृषा कामानां वर्षितेन्द्रो यद्यदा सीमेतदुषः सम्बन्धि शकटं नि शिश्नथत् । न्यवधीत् । तदोषा उषोदेवता बिभ्युषीन्द्रसकाशाद्भीता सती संपिष्टादिन्द्रेण सञ्चूर्णितादनसः शकटादप सरत् । अपासरत् । अपजगाम । अहेति पूराः ॥ १० ॥

इन्द्र उषाश्च। वामदेवो गौतमः। गायत्री।

ए॒तद॑स्या॒ अनः॑ शये॒ सुस॑म्पिष्टं॒ विपा॒श्या ।  
स॒सार॑ सीं परा॒वतः॑ ॥ ११॥

ए॒तत् । अ॒स्याः॒ । अनः॑ । श॒ये॒ । सुऽस॑म्पिष्टम् । विऽपा॑शि । आ ।  
स॒सार॑ । सी॒म् । प॒रा॒ऽवतः॑ ॥

सुसंपिष्टमिन्द्रेण सुष्ठु सञ्चूर्णितमस्या उषसः सम्बन्ध्येतदनः शकटं विपाशि । विपाडाख्या नदी । तस्यां तत्तीर आ शये । आ समन्ताच्छेते । अशेत । सीमेयमुषोदेवता शकटे भग्ने सति परावतो दूरदेशात्ससार । अपससार ॥ ११ ॥

इन्द्रः। वामदेवो गौतमः। गायत्री।

उ॒त सिन्धुं॑ विबा॒ल्यं॑ वितस्था॒नामधि॒ क्षमि॑ ।  
परि॑ ष्ठा इन्द्र मा॒यया॑ ॥ १२॥

उ॒त । सिन्धु॑म् । वि॒ऽबा॒ल्य॑म् । वि॒ऽत॒स्था॒नाम् । अधि॑ । क्षमि॑ ।  
परि॑ । स्थाः । इ॒न्द्र॒ । मा॒यया॑ ॥

हे इन्द्र उतापि च विबाल्यं विगत बाल्यावस्थां सम्पूर्णजलां वितस्थानां वितिष्ठमानां सिन्धुं सदीमधि क्षमि क्षमायां मायया प्रज्ञया परि ष्थाः । पर्यस्थाः । सर्वतः स्थापनं कृतवानसि ॥ १२ ॥

इन्द्रः। वामदेवो गौतमः। गायत्री।

उ॒त शुष्ण॑स्य धृष्णु॒या प्र मृ॑क्षो अ॒भि वेद॑नम् ।  
पुरो॒ यद॑स्य सम्पि॒णक् ॥ १३॥

उ॒त । शुष्ण॑स्य । धृ॒ष्णु॒ऽया । प्र । मृ॒क्षः॒ । अ॒भि । वेद॑नम् ।  
पुरः॑ । यत् । अ॒स्य॒ । स॒म्ऽपि॒णक् ॥

उतापि च हे इन्द्र धृष्णुया धृष्णुः धर्षकस्त्वं शुष्णस्य शुष्णनाम्नोऽसुरस्य सम्बन्धि वेदनं वित्तमभि अभितः सर्वतः प्रम्रुक्षः । प्रकर्षेणाबाधथाः । यद्यदास्य शुष्णस्य पुरः पुराणि नगराणि सम्पिणक् । सम्पिष्तवानसि । तदा प्र मृक्ष इति सम्बन्धः ॥ १३ ॥

इन्द्रः। वामदेवो गौतमः। गायत्री।

उ॒त दा॒सं कौ॑लित॒रं बृ॑ह॒तः पर्व॑ता॒दधि॑ ।  
अवा॑हन्निन्द्र॒ शम्ब॑रम् ॥ १४॥

उ॒त । दा॒सम् । कौ॒लि॒ऽत॒रम् । बृ॒ह॒तः । पर्व॑तात् । अधि॑ ।  
अव॑ । अ॒ह॒न् । इ॒न्द्र॒ । शम्ब॑रम् ॥

उतापि च हे इन्द्र त्वं दास मुपक्षपयितारं कौलितरं कुलितरनाम्नोऽपत्यं शंबरमसुरं बृहतो महतः पर्वतादद्रेरध्युपरि अव अवाचीनं कृत्वाहन् । हतवानसि ॥ १४ ॥

इन्द्रः। वामदेवो गौतमः। गायत्री।

उ॒त दा॒सस्य॑ व॒र्चिनः॑ स॒हस्रा॑णि श॒ताव॑धीः ।  
अधि॒ पञ्च॑ प्र॒धीँरि॑व ॥ १५॥

उ॒त । दा॒सस्य॑ । व॒र्चिनः॑ । स॒हस्रा॑णि । श॒ता । अ॒व॒धीः॒ ।  
अधि॑ । पञ्च॑ । प्र॒धीन्ऽइ॑व ॥

उतापि च हे इन्द्र त्वं प्रधीनिव चक्रस्य परितः स्थितान् शङ्कूनिव हिंसकान्पन्च शता पञ्चशतानि पञ्चशतसङ्ख्याकान् सहस्राणि सहस्रसङ्ख्याकान्दासस्य लोकानामुपक्षपयितुर्वर्चिनो वर्चिनामकस्यासुरस्य सम्बन्धिनोऽनुचरान्पुरुषानध्यधिकमवधीः । हतवानसि ॥ १५ ॥

इन्द्रः। वामदेवो गौतमः। गायत्री।

उ॒त त्यं पु॒त्रम॒ग्रुवः॒ परा॑वृक्तं श॒तक्र॑तुः ।  
उ॒क्थेष्विन्द्र॒ आभ॑जत् ॥ १६॥

उ॒त । त्यम् । पु॒त्रम् । अ॒ग्रुवः॑ । परा॑ऽवृक्तम् । श॒तऽक्र॑तुः ।  
उ॒क्थेषु॑ । इन्द्रः॑ । आ । अ॒भ॒ज॒त् ॥

उतापि च शतक्रतुः शकर्मेन्द्रस्त्यं तं प्रसिद्धमग्रुव एतनाम्न्याः पुत्रं परावृक्तमेतन्नामकमुक्थेषु स्तोत्रेष्वाभजत् । भागिनं कृतवान् । अयमर्थो वम्रीभिः पुत्रमग्रुवः । ऋग्वे. ४-१९-९ । इतस्यामृचि प्रतिपादित इति ॥ १६ ॥

इन्द्रः। वामदेवो गौतमः। गायत्री।

उ॒त त्या तु॒र्वशा॒यदू॑ अस्ना॒तारा॒ शची॒पतिः॑ ।  
इन्द्रो॑ वि॒द्वाँ अ॑पारयत् ॥ १७॥

उ॒त । त्या । तु॒र्वशा॒यदू॒ इति॑ । अ॒स्ना॒तारा॑ । शची॒३॒॑ऽपतिः॑ ।  
इन्द्रः॑ । वि॒द्वान् । अ॒पा॒र॒य॒त् ॥

उतापि च अस्नातारास्नातारौ ययातिशापादनभिषिक्तौ त्या त्यौ तौ प्रसिद्धौ तुर्वशायदू तुर्वशनामानं यदुनामकं च राजानौ शचीपतिः कर्मणां पालकः । यद्वा । शचीन्द्रस्य भार्या । तस्याः पतिर्घर्ता विद्वान् सकलमपि जानन्निन्द्रोऽपारयत् । अभिषेकार्हावकरोत् ॥ १७ ॥

इन्द्रः। वामदेवो गौतमः। गायत्री।

उ॒त त्या स॒द्य आर्या॑ स॒रयो॑रिन्द्र पा॒रतः॑ ।  
अर्णा॑चि॒त्रर॑थावधीः ॥ १८॥

उ॒त । त्या । स॒द्यः । आर्या॑ । स॒रयोः॑ । इ॒न्द्र॒ । पा॒रतः॑ ।  
अर्णा॑चि॒त्रर॑था । अ॒व॒धीः॒ ॥

उतापि च सद्यः सपदि हे इन्द्र त्वं त्या त्यौ तावार्यार्यावार्यत्वाभिमानिनौ सन्तावपि । इन्द्रविषयभक्तिश्रद्धारहितावित्यर्थः । सरयोः सरय्वा नद्याः पारतः पारे तीरे वसन्तावर्नाचित्ररथा अर्णनामकं चित्ररथनामकं च राजानाववधीः । अहिंसीः ॥ १८ ॥

इन्द्रः। वामदेवो गौतमः। गायत्री।

अनु॒ द्वा ज॑हि॒ता न॑यो॒ऽन्धं श्रो॒णं च॑ वृत्रहन् ।  
न तत्ते॑ सु॒म्नमष्ट॑वे ॥ १९॥

अनु॑ । द्वा । ज॒हि॒ता । न॒यः॒ । अ॒न्धम् । श्रो॒णम् । च॒ । वृ॒त्र॒ऽह॒न् ।  
न । तत् । ते॒ । सु॒म्नम् । अष्ट॑वे ॥

हे वृत्रहन् वृत्रस्य हिंसकेन्द्र त्वं जहिता जहितौ सर्वैर्बन्धुभिस्त्यक्तावन्धं चक्षुर्हीनमेकं श्रोणं च पङ्गुमपरं च द्वा एतौ द्वावनु नयः । अन्धपङ्गुत्व परिहारेणानुनीतवानसि । हे इन्द्र ते त्वया दत्तं तत्सुम्नं सुखमष्टवे व्याप्तुं कोऽपि न प्रभवतिति शेषः ॥ १९ ॥

इन्द्रः। वामदेवो गौतमः। गायत्री।

श॒तम॑श्म॒न्मयी॑नां पु॒रामिन्द्रो॒ व्या॑स्यत् ।  
दिवो॑दासाय दा॒शुषे॑ ॥ २०॥

श॒तम् । अ॒श्म॒न्ऽमयी॑नाम् । पु॒राम् । इन्द्रः॑ । वि । आ॒स्य॒त् ।  
दिवः॑ऽदासाय । दा॒शुषे॑ ॥

इन्द्रोऽश्मन्मयीनां पाषाणैर्निर्मितानां पुरां शम्बरस्य सम्बन्धिनां नगराणाम् शतं शतसङ्ख्याकं दिवोदासायैतन्नामकाय दाशुषे हविर्दत्तवते यजमानाय व्यास्यत् । व्यक्शिपत् । ॥ २० ॥

इन्द्रः। वामदेवो गौतमः। गायत्री।

अस्वा॑पयद्द॒भीत॑ये स॒हस्रा॑ त्रिं॒शतं॒ हथैः॑ ।  
दा॒साना॒मिन्द्रो॑ मा॒यया॑ ॥ २१॥

अस्वा॑पयत् । द॒भीत॑ये । स॒हस्रा॑ । त्रिं॒शत॑म् । हथैः॑ ।  
दा॒साना॑म् । इन्द्रः॑ । मा॒यया॑ ॥

इन्द्रो मयया स्वकीयया शक्त्या दासानां लोकानामुपक्षपयितॄणां राक्षसादीनां त्रिंशतं त्रिंशत्सङ्ख्याकानि सहस्रा सहस्राणि दभीतये दभीतिनामकस्यार्थाय हथैर्हननसाधनैरायुधैरस्वापयत् । अवधीत् ॥ २१ ॥

इन्द्रः। वामदेवो गौतमः। गायत्री।

स घेदु॒तासि॑ वृत्रहन्त्समा॒न इ॑न्द्र॒ गोप॑तिः ।  
यस्ता विश्वा॑नि चिच्यु॒षे ॥ २२॥

सः । घ॒ । इत् । उ॒त । अ॒सि॒ । वृ॒त्र॒ऽह॒न् । स॒मा॒नः । इ॒न्द्र॒ । गोऽप॑तिः ।  
यः । ता । विश्वा॑नि । चि॒च्यु॒षे ॥

उतापि च हे इन्द्र यस्त्वं ता तानि विश्वानि समस्तान् शत्रून् चिच्युषे । प्रच्यावयः । हे वृत्रहन् वृत्राणां शत्रूणां हिंसकेन्द्र गोपरिर्गवां पालकः स त्वं समानः सर्वेषां यजमानानां समः सन् प्रख्यातोऽसि । घेदिति पूरणौ ॥ २२ ॥

इन्द्रः। वामदेवो गौतमः। गायत्री।

उ॒त नू॒नं यदि॑न्द्रि॒यं क॑रि॒ष्या इ॑न्द्र॒ पौंस्य॑म् ।  
अ॒द्या नकि॒ष्टदा मि॑नत् ॥ २३॥

उ॒त । नू॒नम् । यत् । इ॒न्द्रि॒यम् । क॒रि॒ष्याः । इ॒न्द्र॒ । पौंस्य॑म् ।  
अ॒द्य । नकिः॑ । तत् । आ । मि॒न॒त् ॥

उतापि च हे इन्द्र यत्पौंस्यं त्वदीयं बलमिन्द्रियं सामर्थ्योपेतं नूनं करिष्याः । क्वतवानसि खलु । अद्याद्यतनः कश्चित्तद्बलं नकिरा मिनत् । न हिंस्यात् ॥ २३ ॥

इन्द्रः। वामदेवो गौतमः। अनुष्टुप्।

वा॒मंवा॑मं त आदुरे दे॒वो द॑दात्वर्य॒मा ।  
वा॒मं पू॒षा वा॒मं भगो॑ वा॒मं दे॒वः करू॑ळती ॥ २४॥

व॒मम्ऽवा॑मम् । ते॒ । आ॒ऽदु॒रे॒ । दे॒वः । द॒दा॒तु॒ । अ॒र्य॒मा ।  
वा॒मम् । पू॒षा । वा॒मम् । भगः॑ । वा॒मम् । दे॒वः । करू॑ळती ॥

हे अदुरे शत्रूणामादारयितरिन्द्र ते तव वामं वामं यद्यद्वननीयं सम्भजनीयं धनमस्ति लोके तद्वामं वस्वर्यमारीणां नियमयितैतन्नामको देवो ददातुय् । प्रयच्छतु । तथा करूळती कृत्तदन्तः पूषा पोषको देवो वामं धनं ददातु । भगोऽपि धनं ददातु । ननु करूळतीत्येतत्सन्निहितत्वाद्भग इत्यनेन सम्बन्धनीयम् । अथवार्यमादीनां त्रयाणामपि विशेषणत्वेन भाव्यं कथं पूष्णो विशेषणं स्यादिति सखाङ्क्षत्वात् न । सान्निध्यकाङ्क्षयोः सद्भावेऽपि योग्यतामन्तरेणान्वयायोगात् । तस्मात्पूषा प्रपिष्तभागोऽदन्तको हि । तै. सं २-६-८-५ । इत्यादिश्रुतिषु पूष्ण एवादन्तकत्वेन प्रसिद्धेर्व्यवहितस्यापि तस्यैव विशेषत्वं युक्तम् । वामं वननीयं भवतीत्याअदि निरुक्तम् । ६-३१ । अत्र द्रष्टव्यम् ॥ २४ ॥