+++
title = "०४९"

+++


इन्द्राबृहस्पती। वामदेवो गौतमः। गायत्री।

इ॒दं वा॑मा॒स्ये॑ ह॒विः प्रि॒यमि॑न्द्राबृहस्पती ।  
उ॒क्थं मद॑श्च शस्यते ॥ ०१॥

इ॒दम् । वा॒म् । आ॒स्ये॑ । ह॒विः । प्रि॒यम् । इ॒न्द्रा॒बृ॒ह॒स्प॒ती॒ इति॑ ।  
उ॒क्थम् । मदः॑ । च॒ । श॒स्य॒ते॒ ॥

इदं वामास्य इति षड्रुचं चतुर्थं सूक्तं वामदेवस्यार्षं गायत्रमैन्द्राबार्हस्पत्यम् । अत्रानुक्रमणिका । इदं वां षळैन्द्राबार्हस्पत्यं गायत्रमिति । सूक्तविनियोगो लैङ्गिकः ॥हे इन्द्राबृहस्पती वामास्य इदं प्रियं हविः सोमरूपं प्रक्शिपामीति शेषः । उक्थं शस्त्रं च मदो मदजनकं शस्यते ॥ १ ॥

इन्द्राबृहस्पती। वामदेवो गौतमः। गायत्री।

अ॒यं वां॒ परि॑ षिच्यते॒ सोम॑ इन्द्राबृहस्पती ।  
चारु॒र्मदा॑य पी॒तये॑ ॥ ०२॥

अ॒यम् । वा॒म् । परि॑ । सि॒च्य॒ते॒ । सोमः॑ । इ॒न्द्रा॒बृ॒ह॒स्प॒ती॒ इति॑ ।  
चारुः॑ । मदा॑य । पी॒तये॑ ॥

हे इन्द्राबृहस्पती वामास्ये चारुः शोभनोऽयं सोमः परि षिच्यते । परितो दीयते । मदाय हर्षाय पीतये पानाय च ॥ २ ॥

इन्द्राबृहस्पती। वामदेवो गौतमः। गायत्री।

आ न॑ इन्द्राबृहस्पती गृ॒हमिन्द्र॑श्च गच्छतम् ।  
सो॒म॒पा सोम॑पीतये ॥ ०३॥

आ । नः॒ । इ॒न्द्रा॒बृ॒ह॒स्प॒ती॒ इति॑ । गृ॒हम् । इन्द्रः॑ । च॒ । ग॒च्छ॒त॒म् ।  
सो॒म॒ऽपा । सोम॑ऽपीतये ॥

ऐन्द्राबार्हस्पत्यायामिष्टौ प्रधानस्या न इन्द्रेति त्रुतीयानुवाक्योत्तरायाज्या । सूत्रितं च । आ न इन्द्राबृहस्पती अस्मे इन्द्राबृहस्पती । आ. २-११ । इति ॥हे इन्द्राबृहस्पती । अथ विविच्योच्यते । हे बृहस्पते त्वं चेन्द्रश्च सोमपा सोमपौ युवां सोमपितये सोमपानाय नो गृहस्मद्यागसम्बन्ध्या गच्छतं ॥ ३ ॥

इन्द्राबृहस्पती। वामदेवो गौतमः। गायत्री।

अ॒स्मे इ॑न्द्राबृहस्पती र॒यिं ध॑त्तं शत॒ग्विन॑म् ।  
अश्वा॑वन्तं सह॒स्रिण॑म् ॥ ०४॥

अ॒स्मे इति॑ । इ॒न्द्रा॒बृ॒ह॒स्प॒ती॒ इति॑ । र॒यिम् । ध॒त्त॒म् । श॒त॒ऽग्विन॑म् ।  
अश्व॑ऽवन्तम् । स॒ह॒स्रिण॑म् ॥

अस्या विनियोगः पूर्वमन्त्रेण सहोक्तः । हे इन्द्राबृहस्पती अस्मे अस्मभ्यम् रयिं धनं धत्तम् । कीदृशं रयिम् । शतग्विनं शतसङ्ख्याकाभिर्गोभिर्युक्तमश्वावन्तमश्ववन्तं सहस्रिणं सहस्रसङ्ख्यायुक्तं ॥ ४ ॥

इन्द्राबृहस्पती। वामदेवो गौतमः। गायत्री।

इन्द्रा॒बृह॒स्पती॑ व॒यं सु॒ते गी॒र्भिर्ह॑वामहे ।  
अ॒स्य सोम॑स्य पी॒तये॑ ॥ ०५॥

इन्द्रा॒बृह॒स्पती॒ इति॑ । व॒यम् । सु॒ते । गीः॒ऽभिः । ह॒वा॒म॒हे॒ ।  
अ॒स्य । सोम॑स्य । पी॒तये॑ ॥

सुते सोमेऽभिषुते गीर्भिः सुत्तिभिः । शिष्टं गतं ॥ ५ ॥

इन्द्राबृहस्पती। वामदेवो गौतमः। गायत्री।

सोम॑मिन्द्राबृहस्पती॒ पिब॑तं दा॒शुषो॑ गृ॒हे ।  
मा॒दये॑थां॒ तदो॑कसा ॥ ०६॥

सोम॑म् । इ॒न्द्रा॒बृ॒ह॒स्प॒ती॒ इति॑ । पिब॑तम् । दा॒शुषः॑ । गृ॒हे ।  
मा॒दये॑थाम् । तत्ऽओ॑कसा ॥

हे इन्द्राबृहस्पती युवां दाशुषो हविर्दातुर्यजमानस्य गृहे तदोकसा । तदेव यजमानगृहमोको निवासस्थानं ययोस्तौ । तादृशौ सन्तौ सोमं पिबतम् । पीत्वा च मादयेथामिति ॥ ६ ॥