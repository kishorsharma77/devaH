+++
title = "०६३"

+++


## ०१
पवमानः सोमः। निध्रुविः काश्यपः। गायत्री।

आ प॑वस्व सह॒स्रिणं॑ र॒यिं सो॑म सु॒वीर्य॑म् ।  
अ॒स्मे श्रवां॑सि धारय ॥

आ । प॒व॒स्व॒ । स॒ह॒स्रिण॑म् । र॒यिम् । सो॒म॒ । सु॒ऽवीर्य॑म् ।  
अ॒स्मे इति॑ । श्रवां॑सि । धा॒र॒य॒ ॥

हे सोम त्वं सहस्रिणं बहुसङ्ख्याकं सुवीर्यं शोभनवीर्यं रयिं धनमापवस्वाभिमुख्येन क्षर । अपिचास्मे अस्मासु श्रवांस्यन्नानि धारय स्थापय ॥ १ ॥

## ०२
पवमानः सोमः। निध्रुविः काश्यपः। गायत्री।

इष॒मूर्जं॑ च पिन्वस॒ इन्द्रा॑य मत्स॒रिन्त॑मः ।  
च॒मूष्वा नि षी॑दसि ॥

इष॑म् । ऊर्ज॑म् । च॒ । पि॒न्व॒से॒ । इन्द्रा॑य । म॒त्स॒रिन्ऽत॑मः ।  
च॒मूषु॑ । आ । नि । सी॒द॒सि॒ ॥

हे सोम मत्सरिन्तमः अतिशयेन मदयितृतमः त्वमिन्द्रायेन्द्रार्थमिषमन्नमूर्जं रसंच पिन्वसे क्षरसि । अपिच चमूषु चमसेष्वानिषीदसि तिष्ठसि ॥ २ ॥

## ०३
पवमानः सोमः। निध्रुविः काश्यपः। गायत्री।

सु॒त इन्द्रा॑य॒ विष्ण॑वे॒ सोमः॑ क॒लशे॑ अक्षरत् ।  
मधु॑मा{4} अस्तु वा॒यवे॑ ॥

सु॒तः । इन्द्रा॑य । विष्ण॑वे । सोमः॑ । क॒लशे॑ । अ॒क्ष॒र॒त् ।  
मधु॑ऽमान् । अ॒स्तु॒ । वा॒यवे॑ ॥

इन्द्रायेन्द्रार्थं विष्णवे विष्णवर्थंच वायवे वाय्वर्थंच सुतोभिषुतोयः सोमः कलशे द्रोणकलशे अक्षरत् क्षरति सोयं सोमो मधुमान् मधुररसवानस्तु भवतु ॥ ३ ॥

## ०४
पवमानः सोमः। निध्रुविः काश्यपः। गायत्री।

ए॒ते अ॑सृग्रमा॒शवोऽति॒ ह्वरां॑सि ब॒भ्रवः॑ ।  
सोमा॑ ऋ॒तस्य॒ धार॑या ॥

ए॒ते । अ॒सृ॒ग्र॒म् । आ॒शवः॑ । अति॑ । ह्वरां॑सि । ब॒भ्रवः॑ ।  
सोमाः॑ । ऋ॒तस्य॑ । धार॑या ॥

बभ्रवोबभ्रुवर्णा आशवः शीघ्रा एते इमे सोमा ऋतस्योदकस्य धारया असृग्रन् सृज्यन्ते ह्वरांसि रक्षांस्यति गच्छन्तिच ॥ ४ ॥

## ०५
पवमानः सोमः। निध्रुविः काश्यपः। गायत्री।

इन्द्रं॒ वर्ध॑न्तो अ॒प्तुरः॑ कृ॒ण्वन्तो॒ विश्व॒मार्य॑म् ।  
अ॒प॒घ्नन्तो॒ अरा॑व्णः ॥

इन्द्र॑म् । वर्ध॑न्तः । अ॒प्ऽतुरः॑ । कृ॒ण्वन्तः॑ । विश्व॑म् । आर्य॑म् ।  
अ॒प॒ऽघ्नन्तः॑ । अरा॑व्णः ॥

इन्द्रंवर्धन्तो वर्धयन्तोप्तुर उदकस्य प्रेरकाविश्वं सोमं अस्मदीयकर्मार्थं आर्यं भद्रं कृण्वतः कुर्वन्तोराव्णो दातॄनपघ्नन्तोविनाशयन्तः अभ्यर्षन्तीति उत्तरया संबन्धः ॥ ५ ॥

## ०६
पवमानः सोमः। निध्रुविः काश्यपः। गायत्री।

सु॒ता अनु॒ स्वमा रजो॒ऽभ्य॑र्षन्ति ब॒भ्रवः॑ ।  
इन्द्रं॒ गच्छ॑न्त॒ इन्द॑वः ॥

सु॒ताः । अनु॑ । स्वम् । आ । रजः॑ । अ॒भि । अ॒र्ष॒न्ति॒ । ब॒भ्रवः॑ ।  
इन्द्र॑म् । गच्छ॑न्तः । इन्द॑वः ॥

बभ्रवो बभ्रुवर्णाः सुताअभिषुता इन्दवः सोमाः इन्द्रमागच्छन्तः आभिमुख्येन प्राप्नुवन्तः स्वं स्वकीयं रजः स्थानमनु प्रति अभ्यर्षन्ति अभिगच्छन्ति ॥ ६ ॥

## ०७
पवमानः सोमः। निध्रुविः काश्यपः। गायत्री।

अ॒या प॑वस्व॒ धार॑या॒ यया॒ सूर्य॒मरो॑चयः ।  
हि॒न्वा॒नो मानु॑षीर॒पः ॥

अ॒या । प॒व॒स्व॒ । धार॑या । यया॑ । सूर्य॑म् । अरो॑चयः ।  
हि॒न्वा॒नः । मानु॑षीः । अ॒पः ॥

हे सोम मानुषीर्मनुष्याणां हितान्यप उदकानि हिन्वानः प्रेरयन् त्वं यया धारया सूर्यमरोचयः प्रकाशयस्तया अया अनया धारया पवस्व क्षर ॥ ७ ॥

## ०८
पवमानः सोमः। निध्रुविः काश्यपः। गायत्री।

अयु॑क्त॒ सूर॒ एत॑शं॒ पव॑मानो म॒नावधि॑ ।  
अ॒न्तरि॑क्षेण॒ यात॑वे ॥

अयु॑क्त । सूरः॑ । एत॑शम् । पव॑मानः । म॒नौ । अधि॑ ।  
अ॒न्तरि॑क्षेण । यात॑वे ॥

पवमानः पूयमानः सोमो मनावधि मनुर्मनुष्यः तस्मिन्मनुष्ये इत्यर्थः अन्तरिक्षेण यातवे गन्तुं सूरः प्रेरकस्य सूर्यस्यैतशमश्वम् । एतग्वा एतश इत्यश्वनामसुपाठात् । अयुक्त युङ्क्ते ॥ ८ ॥

## ०९
पवमानः सोमः। निध्रुविः काश्यपः। गायत्री।

उ॒त त्या ह॒रितो॒ दश॒ सूरो॑ अयुक्त॒ यात॑वे ।  
इन्दु॒रिन्द्र॒ इति॑ ब्रु॒वन् ॥

उ॒त । त्याः । ह॒रितः॑ । दश॑ । सूरः॑ । अ॒यु॒क्त॒ । यात॑वे ।  
इन्दुः॑ । इन्द्रः॑ । इति॑ । ब्रु॒वन् ॥

उतापिचेन्दुः सोमः इन्द्रइति ब्रुवन् त्या ता दश दशसङ्ख्याका हरितो दिशः प्रति यातवे गन्तुं सूरः सूर्यस्यैतशमयुक्त युनक्ति ॥ ९ ॥

## १०
पवमानः सोमः। निध्रुविः काश्यपः। गायत्री।

परी॒तो वा॒यवे॑ सु॒तं गिर॒ इन्द्रा॑य मत्स॒रम् ।  
अव्यो॒ वारे॑षु सिञ्चत ॥

परि॑ । इ॒तः । वा॒यवे॑ । सु॒तम् । गिरः॑ । इन्द्रा॑य । म॒त्स॒रम् ।  
अव्यः॑ । वारे॑षु । सि॒ञ्च॒त॒ ॥

हे गिरः स्तोरारोयूयं वायवे वाय्वर्थं इन्द्रायेन्द्रार्थंच सुतमभिषुतं मत्सरं मदकरं सोममि तोभिषवदेशादुद्धृत्य अव्यः अवेर्वारेषु वालेषु परिषिंचत ॥ १० ॥

## ११
पवमानः सोमः। निध्रुविः काश्यपः। गायत्री।

पव॑मान वि॒दा र॒यिम॒स्मभ्यं॑ सोम दु॒ष्टर॑म् ।  
यो दू॒णाशो॑ वनुष्य॒ता ॥

पव॑मान । वि॒दाः । र॒यिम् । अ॒स्मभ्य॑म् । सो॒म॒ । दु॒स्तर॑म् ।  
यः । दुः॒ऽनशः॑ । व॒नु॒ष्य॒ता ॥

हे पवमानसोम योरयिर्वनुष्यता हिंसकेन शत्रुणा दूणाशोनाशयितुमशक्यः तं शत्रु- भिर्दुष्टरं रयिं धनं अस्मभ्यं विदा देहि ॥ ११ ॥

## १२
पवमानः सोमः। निध्रुविः काश्यपः। गायत्री।

अ॒भ्य॑र्ष सह॒स्रिणं॑ र॒यिं गोम॑न्तम॒श्विन॑म् ।  
अ॒भि वाज॑मु॒त श्रवः॑ ॥

अ॒भि । अ॒र्ष॒ । स॒ह॒स्रिण॑म् । र॒यिम् । गोऽम॑न्तम् । अ॒श्विन॑म् ।  
अ॒भि । वाज॑म् । उ॒त । श्रवः॑ ॥

हे सोम त्वं सहस्रिणं बहुसङ्ख्याकं गोमन्तं गोभिर्युक्तमश्विनं अश्ववन्तं रयिं धनमभ्य- र्षास्मानभिगमय । उतापिच वाजं बलं श्रवोन्नं चास्मानभिगमय ॥ १२ ॥

## १३
पवमानः सोमः। निध्रुविः काश्यपः। गायत्री।

सोमो॑ दे॒वो न सूर्योऽद्रि॑भिः पवते सु॒तः ।  
दधा॑नः क॒लशे॒ रस॑म् ॥

सोमः॑ । दे॒वः । न । सूर्यः॑ । अद्रि॑ऽभिः । प॒व॒ते॒ । सु॒तः ।  
दधा॑नः । क॒लशे॑ । रस॑म् ॥

देवोन देवइव सूर्यो रोचमानः सोमोद्रिभिर्ग्रावभिः सुतोभिषुतः सन् कलशे द्रोणकलशे रसं दधानो धारयन् पवते धारया क्षरति ॥ १३ ॥

## १४
पवमानः सोमः। निध्रुविः काश्यपः। गायत्री।

ए॒ते धामा॒न्यार्या॑ शु॒क्रा ऋ॒तस्य॒ धार॑या ।  
वाजं॒ गोम॑न्तमक्षरन् ॥

ए॒ते । धामा॑नि । आर्या॑ । शु॒क्राः । ऋ॒तस्य॑ । धार॑या ।  
वाज॑म् । गोऽम॑न्तम् । अ॒क्ष॒र॒न् ॥

एते अभिषुता इमे शुक्रादीप्ताः सोमा आर्या आर्याणां श्रेष्ठानां यजमानानां धामानि गृहान् प्रति गोमन्तं गोभिर्युक्तं वाजमन्नं ऋतस्योदकस्य धारया अक्षरन् क्षरन्ति ॥ १४ ॥

## १५
पवमानः सोमः। निध्रुविः काश्यपः। गायत्री।

सु॒ता इन्द्रा॑य व॒ज्रिणे॒ सोमा॑सो॒ दध्या॑शिरः ।  
प॒वित्र॒मत्य॑क्षरन् ॥

सु॒ताः । इन्द्रा॑य । व॒ज्रिणे॑ । सोमा॑सः । दधि॑ऽआशिरः ।  
प॒वित्र॑म् । अति॑ । अ॒क्ष॒र॒न् ॥

वज्रिणे वज्रवते इन्द्रायेन्द्रार्थं सुताअभिषुता दध्याशिरः दधिसंस्कृताः सोमासः सोमाः पवित्रमत्यतिक्रम्याक्षरन् धारया क्षरन्ति ॥ १५ ॥

## १६
पवमानः सोमः। निध्रुविः काश्यपः। गायत्री।

प्र सो॑म॒ मधु॑मत्तमो रा॒ये अ॑र्ष प॒वित्र॒ आ ।  
मदो॒ यो दे॑व॒वीत॑मः ॥

प्र । सो॒म॒ । मधु॑मत्ऽतमः । रा॒ये । अ॒र्ष॒ । प॒वित्रे॑ । आ ।  
मदः॑ । यः । दे॒व॒ऽवीत॑मः ॥

हे सोम तव योमदोरसो मधुमत्तमोत्यन्तं मधुमान् देववीतमोतिशयेन देवकामश्च तं रसं रायेस्माकं धनार्थं पवित्रे प्रार्ष धारया क्षर ॥ १६ ॥

## १७
पवमानः सोमः। निध्रुविः काश्यपः। गायत्री।

तमी॑ मृजन्त्या॒यवो॒ हरिं॑ न॒दीषु॑ वा॒जिन॑म् ।  
इन्दु॒मिन्द्रा॑य मत्स॒रम् ॥

तम् । ई॒मिति॑ । मृ॒ज॒न्ति॒ । आ॒यवः॑ । हरि॑म् । न॒दीषु॑ । वा॒जिन॑म् ।  
इन्दु॑म् । इन्द्रा॑य । म॒त्स॒रम् ॥

हरिं हरितवर्णं वाजिनं बलिनं मत्सरं मदकरं तं पवमानमीमेनमिन्दुं मत्सरं सोम- मायवोमनुष्याऋत्विजः इन्द्रायेन्द्रार्थं नदीषु वसतीवरीषु मृजन्ति मार्जयन्ति ॥ १७ ॥

## १८
पवमानः सोमः। निध्रुविः काश्यपः। गायत्री।

आ प॑वस्व॒ हिर॑ण्यव॒दश्वा॑वत्सोम वी॒रव॑त् ।  
वाजं॒ गोम॑न्त॒मा भ॑र ॥

आ । प॒व॒स्व॒ । हिर॑ण्यऽवत् । अश्व॑ऽवत् । सो॒म॒ । वी॒रऽव॑त् ।  
वाज॑म् । गोऽम॑न्तम् । आ । भ॒र॒ ॥

हे सोम त्वं हिरण्यवत् सुवर्णोपेतमश्ववदश्वयुक्तंच वीरवत् पुत्राद्युपेतंच धनमापव- स्वास्मान् प्रति क्षर । अपिच गोमन्तं पशुभिरुपेतं वाजमन्नमाभरास्मभ्यमाहर ॥ १८ ॥

## १९
पवमानः सोमः। निध्रुविः काश्यपः। गायत्री।

परि॒ वाजे॒ न वा॑ज॒युमव्यो॒ वारे॑षु सिञ्चत ।  
इन्द्रा॑य॒ मधु॑मत्तमम् ॥

परि॑ । वाजे॑ । न । वा॒ज॒ऽयुम् । अव्यः॑ । वारे॑षु । सि॒ञ्च॒त॒ ।  
इन्द्रा॑य । मधु॑मत्ऽतमम् ॥

वाजयुं युद्धकामं मधुमत्तममतिशयेनमधुमन्तं सोममिन्द्रायेद्रार्थं अव्यः अवेर्वारेषु वालेषु दशापवित्रे वाजे न युद्धेइव हे ऋत्विजः परिषिंचत ॥ १९ ॥

## २०
पवमानः सोमः। निध्रुविः काश्यपः। गायत्री।

क॒विं मृ॑जन्ति॒ मर्ज्यं॑ धी॒भिर्विप्रा॑ अव॒स्यवः॑ ।  
वृषा॒ कनि॑क्रदर्षति ॥

क॒विम् । मृ॒ज॒न्ति॒ । मर्ज्य॑म् । धी॒भिः । विप्राः॑ । अ॒व॒स्यवः॑ ।  
वृषा॑ । कनि॑क्रत् । अ॒र्ष॒ति॒ ॥

अवस्यवो रक्षणकामा विप्रामेधाविनऋत्विजः धीभिरङ्गुलीभिर्मर्ज्यं मर्जनीयं कविं क्रान्न्तकर्माणं यं सोमं मृजन्ति मर्जयन्ति सोयं वृषा सेचकः सोमः कनिक्रदत् शब्दङ्कुर्वन् अर्षति धारया क्षरति ॥ २० ॥

## २१
पवमानः सोमः। निध्रुविः काश्यपः। गायत्री।

वृष॑णं धी॒भिर॒प्तुरं॒ सोम॑मृ॒तस्य॒ धार॑या ।  
म॒ती विप्राः॒ सम॑स्वरन् ॥

वृष॑णम् । धी॒भिः । अ॒प्ऽतुर॑म् । सोम॑म् । ऋ॒तस्य॑ । धार॑या ।  
म॒ती । विप्राः॑ । सम् । अ॒स्व॒र॒न् ॥

विप्रा मेधाविनऋत्विजः वृषणं कामानां वर्षकं अप्तुरमपांप्रेरकं सोमं धीभिरङ्गुली- भिर्मती मत्या च ऋतस्योदकस्य धारया समस्वरन्प्रेरयन्ति ॥ २१ ॥

## २२
पवमानः सोमः। निध्रुविः काश्यपः। गायत्री।

पव॑स्व देवायु॒षगिन्द्रं॑ गच्छतु ते॒ मदः॑ ।  
वा॒युमा रो॑ह॒ धर्म॑णा ॥

पव॑स्व । दे॒व॒ । आ॒यु॒षक् । इन्द्र॑म् । ग॒च्छ॒तु॒ । ते॒ । मदः॑ ।  
वा॒युम् । आ । रो॒ह॒ । धर्म॑णा ॥

हे देव द्योतमान सोम पवस्व धारया क्षर । अपिच ते तव मदो मदकरोरस आयु- षगनुवक्तमिन्द्रं प्रतिगच्छतु । अपिच त्वं वायुं धर्मणा धारकेन रसेनारोह प्राप्नुहि ॥ २२ ॥

## २३
पवमानः सोमः। निध्रुविः काश्यपः। गायत्री।

पव॑मान॒ नि तो॑शसे र॒यिं सो॑म श्र॒वाय्य॑म् ।  
प्रि॒यः स॑मु॒द्रमा वि॑श ॥

पव॑मान । नि । तो॒श॒से॒ । र॒यिम् । सो॒म॒ । श्र॒वाय्य॑म् ।  
प्रि॒यः । स॒मु॒द्रम् । आ । वि॒श॒ ॥

हे पवमान सोम यस्त्वं श्रवाय्यं श्रवणीयं रयिं शत्रूणां धनं नितोशसे नितरां पीडयसि सत्वं प्रियःसन् समुद्रं द्रोणकलशमाविश ॥ २३ ॥

## २४
पवमानः सोमः। निध्रुविः काश्यपः। गायत्री।

अ॒प॒घ्नन्प॑वसे॒ मृधः॑ क्रतु॒वित्सो॑म मत्स॒रः ।  
नु॒दस्वादे॑वयुं॒ जन॑म् ॥

अ॒प॒ऽघ्नन् । प॒व॒से॒ । मृधः॑ । क्र॒तु॒ऽवित् । सो॒म॒ । म॒त्स॒रः ।  
नु॒दस्व॑ । अदे॑वऽयुम् । जन॑म् ॥

हे सोम मत्सरो मदकरो यस्त्वं मृधोहिंसकान् शत्रून् अपघ्नन् मारयन् क्रतुविदस्म- भ्यं प्रज्ञां प्रयच्छन् पवसे क्षरसि । सत्वदेवयुमदेवकामं जनं राक्षसवर्गं नुदस्व प्रेरय ॥ २४ ॥

## २५
पवमानः सोमः। निध्रुविः काश्यपः। गायत्री।

पव॑माना असृक्षत॒ सोमाः॑ शु॒क्रास॒ इन्द॑वः ।  
अ॒भि विश्वा॑नि॒ काव्या॑ ॥

पव॑मानाः । अ॒सृ॒क्ष॒त॒ । सोमाः॑ । शु॒क्रासः॑ । इन्द॑वः ।  
अ॒भि । विश्वा॑नि । काव्या॑ ॥

शुक्रास उज्ज्वला इन्दवोदीप्ताः पवमानाः क्षरन्तः सोमाः विश्वानि काव्या काव्यानि स्तोत्राण्यभ्यसृक्षत सृज्यन्ते ऋत्विग्भिः ॥ २५ ॥

## २६
पवमानः सोमः। निध्रुविः काश्यपः। गायत्री।

पव॑मानास आ॒शवः॑ शु॒भ्रा अ॑सृग्र॒मिन्द॑वः ।  
घ्नन्तो॒ विश्वा॒ अप॒ द्विषः॑ ॥

पव॑मानासः । आ॒शवः॑ । शु॒भ्राः । अ॒सृ॒ग्र॒म् । इन्द॑वः ।  
घ्नन्तः॑ । विश्वाः॑ । अप॑ । द्विषः॑ ॥

आशवः शीघ्राः शुभ्राः शोभनाः पवमानासः क्षरन्त इन्दवो दीप्ताः सोमा विश्वाः सर्वान्द्विषोद्वेष्टृन् शत्रूनपघ्नन्तो मारयन्तः असृग्रमसृज्यन्ते ॥ २६ ॥

## २७
पवमानः सोमः। निध्रुविः काश्यपः। गायत्री।

पव॑माना दि॒वस्पर्य॒न्तरि॑क्षादसृक्षत ।  
पृ॒थि॒व्या अधि॒ सान॑वि ॥

पव॑मानाः । दि॒वः । परि॑ । अ॒न्तरि॑क्षात् । अ॒सृ॒क्ष॒त॒ ।  
पृ॒थि॒व्याः । अधि॑ । सान॑वि ॥

पवमानाः सोमाः दिवो द्युलोकादन्तरिक्षाच्च पृथिव्या भूम्याअधि सानवि समुच्छ्रिते देशे देवयजने पर्यसृक्षत सृज्यन्ते ॥ २७ ॥

## २८
पवमानः सोमः। निध्रुविः काश्यपः। गायत्री।

पु॒ना॒नः सो॑म॒ धार॒येन्दो॒ विश्वा॒ अप॒ स्रिधः॑ ।  
ज॒हि रक्षां॑सि सुक्रतो ॥

पु॒ना॒नः । सो॒म॒ । धार॑या । इन्दो॒ इति॑ । विश्वा॑ । अप॑ । स्रिधः॑ ।  
ज॒हि । रक्षां॑सि । सु॒क्र॒तो॒ इति॑ सुऽक्रतो ॥

हे इन्दो दीप्त सुक्रतो सुकर्मन् सोम धारया पुनानः पूयमानस्त्वं विश्वाः सर्वान् स्निधो द्वेष्टृन् शत्रून् रक्षांसि राक्षसांश्चापजहि मारय ॥ २८ ॥

## २९
पवमानः सोमः। निध्रुविः काश्यपः। गायत्री।

अ॒प॒घ्नन्त्सो॑म र॒क्षसो॒ऽभ्य॑र्ष॒ कनि॑क्रदत् ।  
द्यु॒मन्तं॒ शुष्म॑मुत्त॒मम् ॥

अ॒प॒ऽघ्नन् । सो॒म॒ । र॒क्षसः॑ । अ॒भि । अ॒र्ष॒ । कनि॑क्रदत् ।  
द्यु॒ऽमन्त॑म् । शुष्म॑म् । उ॒त्ऽत॒मम् ॥

हे सोम त्वं रक्षसो रक्षांस्यपघ्नन् विनाशयन् कनिक्रदच्छब्दङ्कुर्वन् द्युमन्तं दीप्तिमन्तमु- त्तमं श्रेष्ठं शुष्मं बलमभ्यर्षास्मान् प्रति पवस्व ॥ २९ ॥

## ३०
पवमानः सोमः। निध्रुविः काश्यपः। गायत्री।

अ॒स्मे वसू॑नि धारय॒ सोम॑ दि॒व्यानि॒ पार्थि॑वा ।  
इन्दो॒ विश्वा॑नि॒ वार्या॑ ॥

अ॒स्मे इति॑ । वसू॑नि । धा॒र॒य॒ । सोम॑ । दि॒व्यानि॑ । पार्थि॑वा ।  
इन्दो॒ इति॑ । विश्वा॑नि । वार्या॑ ॥

हे इन्दो दीप्त सोम दिव्यानि दिविभवानि पार्थिवा पार्थिवानि पृथिव्यां जातानि च विश्वा सर्वाणि वार्या वार्याणि वरणीयानि वसून्यस्मेस्मासु धारय प्रक्षिप ॥ ३० ॥वृषासोमेति त्रिंशदृचं चतुर्थंसूक्तं मारीचस्यं कश्यपस्यार्षं गायत्रं पमानसौम्यम् । तथाचानुक्रान्तं—वृषासोमकश्यपइति । उक्तोविनियोगः ।