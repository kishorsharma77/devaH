+++
title = "००६"

+++


पवमानः सोमः। असितः काश्यपो देवलो वा। गायत्री।

म॒न्द्रया॑ सोम॒ धार॑या॒ वृषा॑ पवस्व देव॒युः ।  
अव्यो॒ वारे॑ष्वस्म॒युः ॥ ०१॥

म॒न्द्रया॑ । सो॒म॒ । धार॑या । वृषा॑ । प॒व॒स्व॒ । दे॒व॒ऽयुः ।  
अव्यः॑ । वारे॑षु । अ॒स्म॒ऽयुः ॥

हे सोम वृषा कामानां वर्षिता देवयुर्देवकामः अस्मयुरस्मत्कामश्च अव्यः अवेर्वारेषु वालेषु दशापवित्रे मन्द्रया मदकरया धारया पवस्व क्षर ॥ १ ॥

पवमानः सोमः। असितः काश्यपो देवलो वा। गायत्री।

अ॒भि त्यं मद्यं॒ मद॒मिन्द॒विन्द्र॒ इति॑ क्षर ।  
अ॒भि वा॒जिनो॒ अर्व॑तः ॥ ०२॥

अ॒भि । त्यम् । मद्य॑म् । मद॑म् । इन्दो॒ इति॑ । इन्द्रः॑ । इति॑ । क्ष॒र॒ ।  
अ॒भि । वा॒जिनः॑ । अर्व॑तः ॥

हे इन्दो सोम त्वं इन्द्रईश्वरइतिकृत्वा त्यं तं मद्यं मदकरं मदं रसं अभिक्षर वर्ष । वाजिनोबलवतः अर्वतोश्वांश्चास्मदर्थं अभिक्षरेत्यर्थः ॥ २ ॥

पवमानः सोमः। असितः काश्यपो देवलो वा। गायत्री।

अ॒भि त्यं पू॒र्व्यं मदं॑ सुवा॒नो अ॑र्ष प॒वित्र॒ आ ।  
अ॒भि वाज॑मु॒त श्रवः॑ ॥ ०३॥

अ॒भि । त्यम् । पू॒र्व्यम् । मद॑म् । सु॒वा॒नः । अ॒र्ष॒ । प॒वित्रे॑ । आ ।  
अ॒भि । वाज॑म् । उ॒त । श्रवः॑ ॥

हे सोम सुवानोभिषूयमाणस्त्वं पूर्व्यं प्रत्नं त्यं तं प्रसिद्धं मदं मदकरं रसं पवित्रे आसप्रन्तादभ्यर्ष अभिगमय । वाजं बलमस्मानभ्यर्ष । उतापिच श्रवोन्नमभ्यर्ष ॥ ३ ॥

पवमानः सोमः। असितः काश्यपो देवलो वा। गायत्री।

अनु॑ द्र॒प्सास॒ इन्द॑व॒ आपो॒ न प्र॒वता॑सरन् ।  
पु॒ना॒ना इन्द्र॑माशत ॥ ०४॥

अनु॑ । द्र॒प्सासः॑ । इन्द॑वः । आपः॑ । न । प्र॒ऽवता॑ । अ॒स॒र॒न् ।  
पु॒ना॒नाः । इन्द्र॑म् । आ॒श॒त॒ ॥

द्रप्सासोद्रुतगतयः पुनानाः क्षरन्तः इन्दवः सोमाः प्रवता प्रवणेन मार्गेण आपोन आपइव इन्द्रं अन्वसरन् अनुगच्छन्ति आशत व्याप्नुवन्तिच ॥ ४ ॥

पवमानः सोमः। असितः काश्यपो देवलो वा। गायत्री।

यमत्य॑मिव वा॒जिनं॑ मृ॒जन्ति॒ योष॑णो॒ दश॑ ।  
वने॒ क्रीळ॑न्त॒मत्य॑विम् ॥ ०५॥

यम् । अत्य॑म्ऽइव । वा॒जिन॑म् । मृ॒जन्ति॑ । योष॑णः । दश॑ ।  
वने॑ । क्रीळ॑न्तम् । अति॑ऽअविम् ॥

अत्यविं दशापवित्रमतिक्रम्य वनेरण्ये क्रीलन्तं वर्तमानं यं सोमं दशसङ्ख्याका योषणः स्त्रियः अङ्गुलयइत्यर्थः । तथाच निगमान्तरं-तमीमण्वीःसमर्य- आगृभ्णन्तियोषणोदशेति । वाजिनं बलिनमत्यमिव अश्वमिव मृजन्ति पवित्रयन्ति उत्तरयासहान्वयः ॥ ५ ॥

पवमानः सोमः। असितः काश्यपो देवलो वा। गायत्री।

तं गोभि॒र्वृष॑णं॒ रसं॒ मदा॑य दे॒ववी॑तये ।  
सु॒तं भरा॑य॒ सं सृ॑ज ॥ ०६॥

तम् । गोभिः॑ । वृष॑णम् । रस॑म् । मदा॑य । दे॒वऽवी॑तये ।  
सु॒तम् । भरा॑य । सम् । सृ॒ज॒ ॥

वृषणं कामानांवर्षितारं देववीतये देवानां पानाय सुतमभिषुतं तं रसं भराय सङ्ग्रामाय गोभिः पयोभिः संसृज संयोजय ॥ ६ ॥

पवमानः सोमः। असितः काश्यपो देवलो वा। गायत्री।

दे॒वो दे॒वाय॒ धार॒येन्द्रा॑य पवते सु॒तः ।  
पयो॒ यद॑स्य पी॒पय॑त् ॥ ०७॥

दे॒वः । दे॒वाय॑ । धार॑या । इन्द्रा॑य । प॒व॒ते॒ । सु॒तः ।  
पयः॑ । यत् । अ॒स्य॒ । पी॒पय॑त् ॥

देवाय द्योतमानायेन्द्राय सुतोभिषुतो देवोद्योतमानः सोमोधारया पवते । क्षरति यद्यस्मादस्यसोमस्य पयः पिपयत् इन्द्रमाप्यायितवत् तस्माद्धा- रया पवतइत्यर्थः ॥ ७ ॥

पवमानः सोमः। असितः काश्यपो देवलो वा। गायत्री।

आ॒त्मा य॒ज्ञस्य॒ रंह्या॑ सुष्वा॒णः प॑वते सु॒तः ।  
प्र॒त्नं नि पा॑ति॒ काव्य॑म् ॥ ०८॥

आ॒त्मा । य॒ज्ञस्य॑ । रंह्या॑ । सु॒स्वा॒णः । प॒व॒ते॒ । सु॒तः ।  
प्र॒त्नम् । नि । पा॒ति॒ । काव्य॑म् ॥

यज्ञस्यात्मा आत्मभूतः सुतोभिषुतः सोमः सुष्वाणः यजमानेभ्यः कामान् प्रेरयन् रंह्या वेगेन पवते क्षरति प्रत्नं पुरातनं काव्यमात्मनः कवित्वं च निपाति अभिरक्षति ॥ ८ ॥

पवमानः सोमः। असितः काश्यपो देवलो वा। गायत्री।

ए॒वा पु॑ना॒न इ॑न्द्र॒युर्मदं॑ मदिष्ठ वी॒तये॑ ।  
गुहा॑ चिद्दधिषे॒ गिरः॑ ॥ ०९॥

ए॒व । पु॒ना॒नः । इ॒न्द्र॒ऽयुः । मद॑म् । म॒दि॒ष्ठ॒ । वी॒तये॑ ।  
गुहा॑ । चि॒त् । द॒धि॒षे॒ । गिरः॑ ॥

हे मदिष्ठ अतिशयेन मदकर सोम इन्द्रयुरिन्द्रकामस्त्वं वीतये इन्द्रस्य पानाय एव एवं मदं पुनानः क्षरन् गुहा गुहायां यज्ञशालायामित्यर्थः गिरश्चित् शब्दानपि दधिषे अभिषववेलायां उपरवेषु धारयसि करोषीत्यर्थः ॥ ९ ॥असृग्रमिति नवर्चं सप्तमं सूक्तम् । असृग्रमित्यनुक्रान्तम् । असितोदेवलोवाऋषिः । तौच कश्यपगोत्रजौ । गायत्रंछन्दः । पवमानसोमोदेवता । उक्तोविनियोगः ।