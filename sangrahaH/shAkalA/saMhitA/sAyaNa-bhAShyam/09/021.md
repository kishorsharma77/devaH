+++
title = "०२१"

+++


पवमानः सोमः। असितः काश्यपो देवलो वा। गायत्री।

ए॒ते धा॑व॒न्तीन्द॑वः॒ सोमा॒ इन्द्रा॑य॒ घृष्व॑यः ।  
म॒त्स॒रासः॑ स्व॒र्विदः॑ ॥ ०१॥

ए॒ते । धा॒व॒न्ति॒ । इन्द॑वः । सोमाः॑ । इन्द्रा॑य । घृष्व॑यः ।  
म॒त्स॒रासः॑ । स्वः॒ऽविदः॑ ॥

एतेसोमा इन्द्राय धावन्ति गच्छन्ति । कीदृशाएते इन्दवः क्लेदयितारः दीप्तावा घृष्वयो घर्षणशीलाः मत्सरासो मादयितारः स्वर्विदः स्वर्लोकस्य लंभयितारः ॥ १ ॥

पवमानः सोमः। असितः काश्यपो देवलो वा। गायत्री।

प्र॒वृ॒ण्वन्तो॑ अभि॒युजः॒ सुष्व॑ये वरिवो॒विदः॑ ।  
स्व॒यं स्तो॒त्रे व॑य॒स्कृतः॑ ॥ ०२॥

प्र॒ऽवृ॒ण्वन्तः॑ । अ॒भि॒ऽयुजः॑ । सुस्व॑ये । व॒रि॒वः॒ऽविदः॑ ।  
स्व॒यम् । स्तो॒त्रे । व॒यः॒ऽकृतः॑ ॥

प्रवृण्वन्तः सुवानं प्रकर्षेण संभजन्तः तथा अभियुजः अभियोजयितारः सुष्वये सुष्ठु अभिषवकर्त्रे वरिवोविदः वरिवइति धननाम तस्य लंभयितारः स्वयं स्तोत्रे वयस्कृतोन्नस्यकर्तारः एते धावन्तीति संबन्धः ॥ २ ॥

पवमानः सोमः। असितः काश्यपो देवलो वा। गायत्री।

वृथा॒ क्रीळ॑न्त॒ इन्द॑वः स॒धस्थ॑म॒भ्येक॒मित् ।  
सिन्धो॑रू॒र्मा व्य॑क्षरन् ॥ ०३॥

वृथा॑ । क्रीळ॑न्तः । इन्द॑वः । स॒धऽस्थ॑म् । अ॒भि । एक॑म् । इत् ।  
सिन्धोः॑ । ऊ॒र्मा । वि । अ॒क्ष॒र॒न् ॥

वृथा अनायासेन क्रीळन्त इन्दवः सोमाः एकमित् एकमेव सधस्थं सहस्थानं द्रोणकलशंवा अभ्यक्षरन् इतिशेषः । सिन्धोरूर्मा वसतीवरीषु व्यक्षरन् ॥ ३ ॥

पवमानः सोमः। असितः काश्यपो देवलो वा। गायत्री।

ए॒ते विश्वा॑नि॒ वार्या॒ पव॑मानास आशत ।  
हि॒ता न सप्त॑यो॒ रथे॑ ॥ ०४॥

ए॒ते । विश्वा॑नि । वार्या॑ । पव॑मानासः । आ॒श॒त॒ ।  
हि॒ताः । न । सप्त॑यः । रथे॑ ॥

एते सोमाः पवमानासः पूयमानाः विश्वानि वार्या वार्याणि वरणीयानि धनानि आशत व्याप्नुवन् । रथे हिताः स्थापितानसप्तयः सप्तयोश्वाइव ते यथा रथमभिमतं देशं प्राप्नुवन्ति तद्धद्धनमस्माकं प्रायच्छन्नित्यर्थः ॥ ४ ॥

पवमानः सोमः। असितः काश्यपो देवलो वा। गायत्री।

आस्मि॑न्पि॒शङ्ग॑मिन्दवो॒ दधा॑ता वे॒नमा॒दिशे॑ ।  
यो अ॒स्मभ्य॒मरा॑वा ॥ ०५॥

आ । अ॒स्मि॒न् । पि॒शङ्ग॑म् । इ॒न्द॒वः॒ । दधा॑त । वे॒नम् । आ॒ऽदिशे॑ ।  
यः । अ॒स्मभ्य॑म् । अरा॑वा ॥

हे इन्दवः सोमाः अस्मिन्यजमाने पिशङ्गं बहुरूपं मणिमुक्ताहिरण्यादिभेदेन नानारूपं वेनं कामयन्तं बहुविधङ्कामं आदिशे अस्मभ्यमादेशनाय आदधात आयच्छत । योयजमानोस्मभ्यं अरावा अदातृशब्दरहितः संपन्नंसन् प्रयच्छति प्राप्तकामएवखलु ऋत्विग्भ्यः प्रयच्छति ॥ ५ ॥

पवमानः सोमः। असितः काश्यपो देवलो वा। गायत्री।

ऋ॒भुर्न रथ्यं॒ नवं॒ दधा॑ता॒ केत॑मा॒दिशे॑ ।  
शु॒क्राः प॑वध्व॒मर्ण॑सा ॥ ०६॥

ऋ॒भुः । न । रथ्य॑म् । नव॑म् । दधा॑त । केत॑म् । आ॒ऽदिशे॑ ।  
शु॒क्राः । प॒व॒ध्व॒म् । अर्ण॑सा ॥

ऋभुर्न ऋभुर्भासमानो रथस्वामीव सयथा रथ्यं रथस्य नेतारं नवं स्तुत्यं कुशलं सारथिनं अग्र आधत्ते तद्वदस्मदीयेस्मिन् आदिशे स्वामिनि केतं प्रज्ञानं दधात स्थापयत । हे सोमाः योस्मभ्यं प्रयच्छति तस्मिन्नित्यर्थः । हे सोमाः अर्णसा उदकेन शुक्राः दीप्ताः सन्तः पवध्वं क्षरध्वम् ॥ ६ ॥

पवमानः सोमः। असितः काश्यपो देवलो वा। गायत्री।

ए॒त उ॒ त्ये अ॑वीवश॒न्काष्ठां॑ वा॒जिनो॑ अक्रत ।  
स॒तः प्रासा॑विषुर्म॒तिम् ॥ ०७॥

ए॒ते । ऊं॒ इति॑ । त्ये । अ॒वी॒व॒श॒न् । काष्ठा॑म् । वा॒जिनः॑ । अ॒क्र॒त॒ ।  
स॒तः । प्र । अ॒सा॒वि॒षुः॒ । म॒तिम् ॥

त्ये ते एतउ एतेएव सोमाः अवीवशन् कामयन्ते यज्ञम् । कान्त्याच वाजिनो बलवन्तोन्नवन्तोवा सोमाः काष्ठां अक्रत निवासस्थानं अकुर्वन् द्रोण- कलशादुद्गताग्रहानित्यर्थः । सतोयजमानस्य स्तोतुर्वा मतिं बुद्धिं स्तुतिंवा प्रासाविषुः प्रैरयन् ॥ ७ ॥एतेसोमासइति सप्तर्चं द्वाविंशं सूक्तं ऋष्याद्याः पूर्ववत् । एतेसोमासइत्यनुक्रान्तम् । गतोविनियोगः ।