+++
title = "०४४"

+++


पवमानः सोमः। अयास्यः। गायत्री।

प्र ण॑ इन्दो म॒हे तन॑ ऊ॒र्मिं न बिभ्र॑दर्षसि ।  
अ॒भि दे॒वाँ अ॒यास्यः॑ ॥ ०१॥

प्र । नः॒ । इ॒न्दो॒ इति॑ । म॒हे । तने॑ । ऊ॒र्मिम् । न । बिभ्र॑त् । अ॒र्ष॒सि॒ ।  
अ॒भि । दे॒वान् । अ॒यास्यः॑ ॥

यस्य निःश्वसितं वेदा योवेदेभ्योखिलंजगत् । नर्ममे तमहं वन्दे विद्यातीर्थमहेश्वरम् ॥ १ ॥अथ सप्तमाष्टकस्य प्रथमोध्यायाअरभ्यते । प्रणइति षळृचं विंशं सूक्तं आङ्गिरसस्या यास्यस्यार्षं गायत्रं पवमानसोमदेवताकं तथाचानुक्रान्तं—प्रणोयास्यइति । गतोविनियोगः ।हे इन्द्रो सोम त्वं नोस्माकं महे महते तने धनाय प्रार्षसि प्रगच्छसि । न संप्रति अया- स्यः स्वयं ऋषिस्तवोर्मिं तरङ्गं बिभ्रत् धारयन् देवानभिगच्छति यष्टुं ॥ १ ॥

पवमानः सोमः। अयास्यः। गायत्री।

म॒ती जु॒ष्टो धि॒या हि॒तः सोमो॑ हिन्वे परा॒वति॑ ।  
विप्र॑स्य॒ धार॑या क॒विः ॥ ०२॥

म॒ती । जु॒ष्टः । धि॒या । हि॒तः । सोमः॑ । हि॒न्वे॒ । प॒रा॒ऽवति॑ ।  
विप्र॑स्य । धार॑या । क॒विः ॥

कविः क्रान्तकर्मा सोमो विप्रस्य मेधाविनः स्तोतुः मती मत्या स्तुत्या जुष्टः सेवितः धिया कर्मणा हितोयज्ञे सिहितः परावति पवित्राद्दूरदेशे धारया हिन्वे प्रेर्यते ॥ २ ॥

पवमानः सोमः। अयास्यः। गायत्री।

अ॒यं दे॒वेषु॒ जागृ॑विः सु॒त ए॑ति प॒वित्र॒ आ ।  
सोमो॑ याति॒ विच॑र्षणिः ॥ ०३॥

अ॒यम् । दे॒वेषु॑ । जागृ॑विः । सु॒तः । ए॒ति॒ । प॒वित्रे॑ । आ ।  
सोमः॑ । या॒ति॒ । विऽच॑र्षणिः ॥

जागृविर्जागरणशीलोयं सोमोदेवेषु देवार्थं सुतोभिषुत आएति समन्ताद्गच्छति । अपि च विचर्षणिः विद्रष्टा सोमः पवित्रे याति पावनाय गच्छति ॥ ३ ॥

पवमानः सोमः। अयास्यः। गायत्री।

स नः॑ पवस्व वाज॒युश्च॑क्रा॒णश्चारु॑मध्व॒रम् ।  
ब॒र्हिष्माँ॒ आ वि॑वासति ॥ ०४॥

सः । नः॒ । प॒व॒स्व॒ । वा॒ज॒ऽयुः । च॒क्रा॒णः । चारु॑म् । अ॒ध्व॒रम् ।  
ब॒र्हिष्मा॑न् । आ । वि॒वा॒स॒ति॒ ॥

हे सोम यं त्वां बर्हिष्मानृत्विगाविवासति परिचरति सत्वं नोस्मदर्थं वाजयुरन्नमि- च्छन्नध्वरं हिंसारहितं यागं च चारुं कल्याणं चक्राणः कुर्वन् पवस्व क्षर ॥ ४ ॥

पवमानः सोमः। अयास्यः। गायत्री।

स नो॒ भगा॑य वा॒यवे॒ विप्र॑वीरः स॒दावृ॑धः ।  
सोमो॑ दे॒वेष्वा य॑मत् ॥ ०५॥

सः । नः॒ । भगा॑य । वा॒यवे॑ । विप्र॑ऽवीरः । स॒दाऽवृ॑धः ।  
सोमः॑ । दे॒वेषु॑ । आ । य॒म॒त् ॥

सपवमानः सोमो वायवे वायुदेवार्थं भगाय भगदेवार्थं च विप्रवीरोविप्रैर्मेधाविभिः स्तुत्या प्रेरितः सदावृघोनित्यवृद्धोभवन् नोस्मभ्यं देवेषु स्थितं धनमायमदाप्रयच्छतु ॥ ५ ॥

पवमानः सोमः। अयास्यः। गायत्री।

स नो॑ अ॒द्य वसु॑त्तये क्रतु॒विद्गा॑तु॒वित्त॑मः ।  
वाजं॑ जेषि॒ श्रवो॑ बृ॒हत् ॥ ०६॥

सः । नः॒ । अ॒द्य । वसु॑त्तये । क्र॒तु॒ऽवित् । गा॒तु॒वित्ऽत॑मः ।  
वाज॑म् । जे॒षि॒ । श्रवः॑ । बृ॒हत् ॥

हे सोम क्रतुवित् क्रतूनां कर्मणां लंभको गातुवित्पूण्यलोकानां अतिशयेन मार्गस्य ज्ञाता त्वं अद्यास्मिन्नहनि नोस्माकं वसुत्तये धनलाभाय बृहन्महत् श्रवोन्नं वाजं बलंच जेषि जय ॥ ६ ॥सपवस्वेति षळृचं एकविंशं सूक्तं ऋष्याद्याः पूर्ववत् सपवस्वेत्यनुक्रान्तम् । गतोविनि- योगः ।