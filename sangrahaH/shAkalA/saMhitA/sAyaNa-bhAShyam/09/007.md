+++
title = "००७"

+++


पवमानः सोमः। असितः काश्यपो देवलो वा। गायत्री।

असृ॑ग्र॒मिन्द॑वः प॒था धर्म॑न्नृ॒तस्य॑ सु॒श्रियः॑ ।  
वि॒दा॒ना अ॑स्य॒ योज॑नम् ॥ ०१॥

असृ॑ग्रम् । इन्द॑वः । प॒था । धर्म॑न् । ऋ॒तस्य॑ । सु॒ऽश्रिय॑ह् ।  
वि॒दा॒नाः । अ॒स्य॒ । योज॑नम् ॥

सुश्रियः शोभनश्रयणा अस्येन्द्रस्य योजनं संबन्धं विदाना जानन्तइन्दवः सोमाः धर्मन् कर्मणि ऋतस्य यज्ञस्य पथा मार्गेण असृग्रं हविर्धानाः सृज्यन्ते ॥ १ ॥

पवमानः सोमः। असितः काश्यपो देवलो वा। गायत्री।

प्र धारा॒ मध्वो॑ अग्रि॒यो म॒हीर॒पो वि गा॑हते ।  
ह॒विर्ह॒विष्षु॒ वन्द्यः॑ ॥ ०२॥

प्र । धारा॑ । मध्वः॑ । अ॒ग्रि॒यः । म॒हीः । अ॒पः । वि । गा॒ह॒ते॒ ।  
ह॒विः । ह॒विष्षु॑ । वन्द्यः॑ ॥

हविःषु हविषांमध्ये वन्द्यः स्तुत्योहविः हविरात्मकोयः सोमो महीर्महतीरपोवसतीवरीर्विगाहते तस्य मध्वः सोमस्य अग्रियो मुख्याधाराः प्रपतन्तीत्यर्थः ॥ २ ॥

पवमानः सोमः। असितः काश्यपो देवलो वा। गायत्री।

प्र यु॒जो वा॒चो अ॑ग्रि॒यो वृषाव॑ चक्रद॒द्वने॑ ।  
सद्मा॒भि स॒त्यो अ॑ध्व॒रः ॥ ०३॥

प्र । यु॒जः । वा॒चः । अ॒ग्रि॒यः । वृषा॑ । अव॑ । च॒क्र॒द॒त् । वने॑ ।  
सद्म॑ । अ॒भि । स॒त्यः । अ॒ध्व॒रः ॥

एतदेव दर्शयति वृषाकामानां वर्षकः सत्यः सत्यभूतः अध्वरोहिंसावर्जितः अग्रियोमुख्यः सोमः सद्म यज्ञगृहमभि प्रति वने उदके युजोयुक्ताः वाचोवाणीः प्रावचक्रदत् अवक्रन्दति शब्दान् करोतीत्यर्थः ॥ ३ ॥

पवमानः सोमः। असितः काश्यपो देवलो वा। गायत्री।

परि॒ यत्काव्या॑ क॒विर्नृ॒म्णा वसा॑नो॒ अर्ष॑ति ।  
स्व॑र्वा॒जी सि॑षासति ॥ ०४॥

परि॑ । यत् । काव्या॑ । क॒विः । नृ॒म्णा । वसा॑नः । अर्ष॑ति ।  
स्वः॑ । वा॒जी । सि॒सा॒स॒ति॒ ॥

कविः क्रान्तकर्मा सोमो नृम्णा धनानि वसानः आच्छादयन् स्तोतॄणां काव्या काव्यानि कविकर्माणि स्तोत्राणि यद्यदा पर्यर्षति परिगच्छति तदा स्वः स्वर्गे वाजीबलवानन्नवान्वेन्द्रः सिषासति यागं प्रत्यागन्तुं स्वकीयं बलं संभक्तुमिच्छति ॥ ४ ॥

पवमानः सोमः। असितः काश्यपो देवलो वा। गायत्री।

पव॑मानो अ॒भि स्पृधो॒ विशो॒ राजे॑व सीदति ।  
यदी॑मृ॒ण्वन्ति॑ वे॒धसः॑ ॥ ०५॥

पव॑मानः । अ॒भि । स्पृधः॑ । विशः॑ । राजा॑ऽइव । सी॒द॒ति॒ ।  
यत् । ई॒म् । ऋ॒ण्वन्ति॑ । वे॒धसः॑ ॥

यद्यदा ईमेनं सोमं वेधसः कर्मणां कर्तारः ऋण्वन्ति प्रेरयन्ति तदा पवमानः क्षरन्नेषसोमः स्पृधः स्पर्धमानान् यागविघ्नकारिणोराक्षसान् विशः स्पर्धमानान् मनुष्यान् राजेव यथा राजा तद्वदभिसीदति नाशयितुमभिगच्छति ॥ ५ ॥

पवमानः सोमः। असितः काश्यपो देवलो वा। गायत्री।

अव्यो॒ वारे॒ परि॑ प्रि॒यो हरि॒र्वने॑षु सीदति ।  
रे॒भो व॑नुष्यते म॒ती ॥ ०६॥

अव्यः॑ । वारे॑ । परि॑ । प्रि॒यः । हरिः॑ । वने॑षु । सी॒द॒ति॒ ।  
रे॒भः । व॒नु॒ष्य॒ते॒ । म॒ती ॥

हरिर्हरितवर्णः प्रियोदेवानां प्रियतमएव सोमो वनेषूदकेषु संपृक्तः अव्यः अवेः वारे वालोपेते परिसीदति निषीदति । किंच रेभोभिषववेलायां उपरवेषु शब्दं कुर्वन् मती मत्या स्तुत्या वनुष्यते सेव्यते ॥ ६ ॥

पवमानः सोमः। असितः काश्यपो देवलो वा। गायत्री।

स वा॒युमिन्द्र॑म॒श्विना॑ सा॒कं मदे॑न गच्छति ।  
रणा॒ यो अ॑स्य॒ धर्म॑भिः ॥ ०७॥

सः । वा॒युम् । इन्द्र॑म् । अ॒श्विना॑ । सा॒कम् । मदे॑न । ग॒च्छ॒ति॒ ।  
रण॑ । यः । अ॒स्य॒ । धर्म॑ऽभिः ॥

योयजमानोस्यसोमस्य धर्मभिः कर्मभिः क्रयणाभिपवादिभिः रण रमते सयजमानो वायुमिन्द्रंच अश्विना अश्विनौच मदेन साकं सह गच्छति प्राप्नोति ॥ ७ ॥

पवमानः सोमः। असितः काश्यपो देवलो वा। गायत्री।

आ मि॒त्रावरु॑णा॒ भगं॒ मध्वः॑ पवन्त ऊ॒र्मयः॑ ।  
वि॒दा॒ना अ॑स्य॒ शक्म॑भिः ॥ ०८॥

आ । मि॒त्रावरु॑णा । भग॑म् । मध्वः॑ । प॒व॒न्ते॒ । ऊ॒र्मयः॑ ।  
वि॒दा॒नाः । अ॒स्य॒ । शक्म॑ऽभिः ॥

येषां यजमानानां मध्वः सोमस्योर्मयस्तरङ्गाः मित्रावरुणा मित्रावरुणौ देवौ भगं भगाख्यं देवं च प्रति पवन्ते क्षरन्ति । ते यजमानाः अस्य सोमस्य इमं सोमं विदाना जानन्तः शक्मभिः सुखैः सङ्गच्छन्तइति शेषः ॥ ८ ॥

पवमानः सोमः। असितः काश्यपो देवलो वा। गायत्री।

अ॒स्मभ्यं॑ रोदसी र॒यिं मध्वो॒ वाज॑स्य सा॒तये॑ ।  
श्रवो॒ वसू॑नि॒ सं जि॑तम् ॥ ०९॥

अ॒स्मभ्य॑म् । रो॒द॒सी॒ इति॑ । र॒यिम् । मध्वः॑ । वाज॑स्य । सा॒तये॑ ।  
श्रवः॑ । वसू॑नि । सम् । जि॒त॒म् ॥

हे रोदसी द्यावापृथिव्यौ युवां मध्वोदेवानां मोदयितुर्वाजस्य सोमात्मकस्यान्नस्य सातये लाभाय अस्मभ्यं काश्यपासितेभ्यः काश्यपदेवलेभ्योवा रयिं धनं श्रवोन्नंच वसूनि वासकान्यन्यान्यपि पश्वादीनि धनानि संजितं संजयतं प्रयच्छतमित्यर्थः ॥ ९ ॥एते सोमाइति नवर्चं अष्टमं सूक्तं ऋष्याद्याः पूर्ववत् । अनुक्रान्तंच-एते सोमाइति । उक्तः सूक्तविनियोगः । ग्रावस्तोत्रे गाणगारिमतेनाभिरूप- करणे सोमेमृज्यमाने मृजन्तित्वेत्येषा । सूत्रितंच-अथापरमभिरूपं कुर्यादिति गाणगारिराप्यायस्वसमेतुतइति तिस्रो मृजन्तित्वादशक्षिपइति ।