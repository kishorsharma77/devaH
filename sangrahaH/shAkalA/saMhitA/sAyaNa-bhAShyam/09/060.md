+++
title = "०६०"

+++


पवमानः सोमः। अवत्सारः। गायत्री।

प्र गा॑य॒त्रेण॑ गायत॒ पव॑मानं॒ विच॑र्षणिम् ।  
इन्दुं॑ स॒हस्र॑चक्षसम् ॥ ०१॥

प्र । गा॒य॒त्रेण॑ । गा॒य॒त॒ । पव॑मानम् । विऽच॑र्षणिम् ।  
इन्दु॑म् । स॒हस्र॑ऽचक्षसम् ॥

विचर्षणिं विद्रष्टारं सहस्रचक्षसं बहुदर्शनं पवमानं पूयमानमिन्दुं सोमं गायत्रेण गायत्रना- मधेयेन साम्ना प्रगायत । हे स्तोतारो गानं कुरुत स्तुतेत्यर्थः ॥ १ ॥

पवमानः सोमः। अवत्सारः। गायत्री।

तं त्वा॑ स॒हस्र॑चक्षस॒मथो॑ स॒हस्र॑भर्णसम् ।  
अति॒ वार॑मपाविषुः ॥ ०२॥

त्वम् । त्वा॒ । स॒हस्र॑ऽचक्षसम् । अथो॒ इति॑ । स॒हस्र॑ऽभर्णसम् ।  
अति॑ । वार॑म् । अ॒पा॒वि॒षुः॒ ॥

हे सोम सहस्रचक्षसं बहुदर्शनं अथो अपिच सहस्रभर्णसं बहुभरणं तमभिषुतं त्वा त्वां वारं वालं दशापवित्रं अत्यपाविषुरृत्विजः पावयन्ति ॥ २ ॥

पवमानः सोमः। अवत्सारः। पुरउष्णिक्।

अति॒ वारा॒न्पव॑मानो असिष्यदत्क॒लशाँ॑ अ॒भि धा॑वति ।  
इन्द्र॑स्य॒ हार्द्या॑वि॒शन् ॥ ०३॥

अति॑ । वारा॑न् । पव॑मानः । अ॒सि॒स्य॒द॒त् । क॒लशा॑न् । अ॒भि । धा॒व॒ति॒ ।  
इन्द्र॑स्य । हार्दि॑ । आ॒ऽवि॒शन् ॥

पवमानः पूयमानः सोमो वारान् अवेः वालानत्यतिक्रम्यासिष्यदत्स्यन्दते । अपिचेन्द्रस्य हार्दि हृदयमाविशन् द्रोणानभिधावत्यभिगच्छति ॥ ३ ॥

पवमानः सोमः। अवत्सारः। गायत्री।

इन्द्र॑स्य सोम॒ राध॑से॒ शं प॑वस्व विचर्षणे ।  
प्र॒जाव॒द्रेत॒ आ भ॑र ॥ ०४॥

इन्द्र॑स्य । सो॒म॒ । राध॑से । शम् । प॒व॒स्व॒ । वि॒ऽच॒र्ष॒णे॒ ।  
प्र॒जाऽव॑त् । रेतः॑ । आ । भ॒र॒ ॥

हे विचर्षणे विद्रष्टः सोम त्वमिन्द्रस्य राधसे राधनाय संसिध्यै शं सुखकरं रसं पवस्व क्षर । अपिचास्मभ्यं प्रजावत्पुत्राद्युपेतं रेतउदकमन्नं वा आभराहर प्रयच्छेत्यर्थः ॥ ४ ॥तृतीयेनुवाके सप्त सूक्तानि तत्रायावीतीति त्रींशदृचं प्रथमं सूक्तममहीयुर्नामाङ्गिरसऋषिः गायत्रीछन्दः पवमानःसोमो देवता । तथाचानुक्रान्तं—अयावीतीत्रिंशदमहीयुरिति । उक्तो- विनियोगः ।