+++
title = "०६४"

+++


पवमानः सोमः। कश्यपः। गायत्री।

वृषा॑ सोम द्यु॒माँ अ॑सि॒ वृषा॑ देव॒ वृष॑व्रतः ।  
वृषा॒ धर्मा॑णि दधिषे ॥ ०१॥

वृषा॑ । सो॒म॒ । द्यु॒ऽमान् । अ॒सि॒ । वृषा॑ । दे॒व॒ । वृष॑ऽव्रतः ।  
वृषा॑ । धर्मा॑णि । द॒धि॒षे॒ ॥

हे सोम वृषा वर्षकस्त्वं द्युमान् दीप्तिमानसि । अपिच हे देव द्योतमान सोम वृषा त्वं वृषव्रतो वर्षणशीलकर्मासि । किंच हे सोम वृषा त्वं धर्माणि देवानां मनुष्याणां च हितानि कर्माणि दधिषे धारयसि ॥ १ ॥

पवमानः सोमः। कश्यपः। गायत्री।

वृष्ण॑स्ते॒ वृष्ण्यं॒ शवो॒ वृषा॒ वनं॒ वृषा॒ मदः॑ ।  
स॒त्यं वृ॑ष॒न्वृषेद॑सि ॥ ०२॥

वृष्णः॑ । ते॒ । वृष्ण्य॑म् । शवः॑ । वृषा॑ । वन॑म् । वृषा॑ । मदः॑ ।  
स॒त्यम् । वृ॒ष॒न् । वृषा॑ । इत् । अ॒सि॒ ॥

हे वृषन् कामानां वर्षक सोम वृष्णो वर्षितुस्ते तव शवोबलं वृष्ण्यं वर्षणशीलं भवति । वनं तवभजनमपि वृषा वर्षणशीलम् । मदस्तवरसोपि वृषा वर्षणशीलः । सत्यं सत्यमेव त्वं वृषेत् वर्षणशीलएवासि भवसि ॥ २ ॥

पवमानः सोमः। कश्यपः। गायत्री।

अश्वो॒ न च॑क्रदो॒ वृषा॒ सं गा इ॑न्दो॒ समर्व॑तः ।  
वि नो॑ रा॒ये दुरो॑ वृधि ॥ ०३॥

अश्वः॑ । न । च॒क्र॒दः॒ । वृषा॑ । सम् । गाः । इ॒न्दो॒ इति॑ । सम् । अर्व॑तः ।  
वि । नः॒ । रा॒ये । दुरः॑ । वृ॒धि॒ ॥

हे इन्दो सोम वृषा त्वं अश्वोनाश्वइव संचक्रदः सङ्क्रन्दसे । अपिच गाः पशूनर्वतोश्वां- श्चास्मभ्यं संप्रयच्छसीतिशेषः । किंच नोस्माकं राये धनाय दुरोद्वाराणि विवृधि विवृ- तानि कुरु ॥ ३ ॥

पवमानः सोमः। कश्यपः। गायत्री।

असृ॑क्षत॒ प्र वा॒जिनो॑ ग॒व्या सोमा॑सो अश्व॒या ।  
शु॒क्रासो॑ वीर॒याशवः॑ ॥ ०४॥

असृ॑क्षत । प्र । वा॒जिनः॑ । ग॒व्या । सोमा॑सः । अ॒श्व॒ऽया ।  
शु॒क्रासः॑ । वी॒र॒ऽया । आ॒शवः॑ ॥

वाजिनो बलवन्तः शुक्रासः शुक्राउज्ज्वलाः आशवो वेगवन्तश्च सोमासः सोमाः गव्या गवेच्छया अश्वयाश्वेच्छया च वीरया पुत्रेच्छयाच प्रासृक्षत ऋत्विग्भिः सृज्यन्ते ॥ ४ ॥

पवमानः सोमः। कश्यपः। गायत्री।

शु॒म्भमा॑ना ऋता॒युभि॑र्मृ॒ज्यमा॑ना॒ गभ॑स्त्योः ।  
पव॑न्ते॒ वारे॑ अ॒व्यये॑ ॥ ०५॥

शु॒म्भमा॑नाः । ऋ॒त॒युऽभिः॑ । मृ॒ज्यमा॑नाः । गभ॑स्त्योः ।  
पव॑न्ते । वारे॑ । अ॒व्यये॑ ॥

ऋतायुभिर्यज्ञकामैः शुंभमानाः अलङ्क्रियमाणा गभस्त्योः गभस्तिभ्यां बाहुभ्याम् । गभ- स्ती बाहू इति बाहुनामसुपाठात् । मृज्यमानाः शोध्यमानाः सोमाः अव्यये अविमये वारे वाले पवित्रे पवन्ते क्षरन्ति ॥ ५ ॥

पवमानः सोमः। कश्यपः। गायत्री।

ते विश्वा॑ दा॒शुषे॒ वसु॒ सोमा॑ दि॒व्यानि॒ पार्थि॑वा ।  
पव॑न्ता॒मान्तरि॑क्ष्या ॥ ०६॥

ते । विश्वा॑ । दा॒शुषे॑ । वसु॑ । सोमाः॑ । दि॒व्यानि॑ । पार्थि॑वा ।  
पव॑न्ताम् । आ । अ॒न्तरि॑क्ष्या ॥

ते सोमा दिव्यानि दिविभवानि पार्थिवा पार्थिवानि पृथिव्यां संभूतानि चान्तरिक्ष्या अन्तरिक्षाण्यन्तरिक्षेजातानिच विश्वा विश्वानि वसु वसूनि धनानि दाशुषे हविषां प्र- दात्रे यजमानाय पवन्तां क्षरन्तु ॥ ६ ॥

पवमानः सोमः। कश्यपः। गायत्री।

पव॑मानस्य विश्ववि॒त्प्र ते॒ सर्गा॑ असृक्षत ।  
सूर्य॑स्येव॒ न र॒श्मयः॑ ॥ ०७॥

पव॑मानस्य । वि॒श्व॒ऽवि॒त् । प्र । ते॒ । सर्गाः॑ । अ॒सृ॒क्ष॒त॒ ।  
सूर्य॑स्यऽइव । न । र॒श्मयः॑ ॥

हे विश्वविद्विश्वस्य द्रष्टः सोम पवमानस्य क्षरतः ते तव सर्गाः प्रसृज्यमाना धाराः सूर्यस्येव रश्मयः सूर्यस्य किरणाइव प्रकाशमानाः । नेति संप्रत्यर्थे । इदानीं प्रासृक्षत प्रासृज्यन्त ॥ ७ ॥

पवमानः सोमः। कश्यपः। गायत्री।

के॒तुं कृ॒ण्वन्दि॒वस्परि॒ विश्वा॑ रू॒पाभ्य॑र्षसि ।  
स॒मु॒द्रः सो॑म पिन्वसे ॥ ०८॥

के॒तुम् । कृ॒ण्वन् । दि॒वः । परि॑ । विश्वा॑ । रू॒पा । अ॒भि । अ॒र्ष॒सि॒ ।  
स॒मु॒द्रः । सो॒म॒ । पि॒न्व॒से॒ ॥

हे सोम समुद्रः समुद्रवन्ति यस्माद्रसाः ससमुद्रः सत्वं केतुं प्रज्ञानं कृण्वन् कुर्वन् अस्माकं विश्वा विश्वानि रूपा रूपाणि दिवोन्तरिक्षादभ्यर्षस्यभिपवसे प्ररिपिन्वसे नानाविधानि धनानि चास्मभ्यं प्रयच्छसि ॥ ८ ॥

पवमानः सोमः। कश्यपः। गायत्री।

हि॒न्वा॒नो वाच॑मिष्यसि॒ पव॑मान॒ विध॑र्मणि ।  
अक्रा॑न्दे॒वो न सूर्यः॑ ॥ ०९॥

हि॒न्वा॒नः । वाच॑म् । इ॒ष्य॒सि॒ । पव॑मान । विऽध॑र्मणि ।  
अक्रा॑न् । दे॒वः । न । सूर्यः॑ ॥

हे पवमान सोम हिन्वानः प्रेर्यमाणस्त्वं वाचं शब्दमिष्यसि प्रेरयसि । कदेत्यत्राह— यदा तव रसः सूर्योदेवोन देवइव विधर्मणि विधारके पवित्रे अक्रानक्रमीत् तदेत्यर्थः ॥ ९ ॥

पवमानः सोमः। कश्यपः। गायत्री।

इन्दुः॑ पविष्ट॒ चेत॑नः प्रि॒यः क॑वी॒नां म॒ती ।  
सृ॒जदश्वं॑ र॒थीरि॑व ॥ १०॥

इन्दुः॑ । प॒वि॒ष्ट॒ । चेत॑नः । प्रि॒यः । क॒वी॒नाम् । म॒ती ।  
सृ॒जत् । अश्व॑म् । र॒थीःऽइ॑व ॥

चेतनः प्रज्ञापकः प्रियोदेवानां प्रीतिकरः इन्दुः सोमः कवीनां क्रान्तकर्मणां स्तोतॄणां मती मत्या स्तुत्या पविष्ट पवते । अश्वं हयं रथीरिव रथीवोर्मि सूजत् सृजति च ॥ १० ॥

पवमानः सोमः। कश्यपः। गायत्री।

ऊ॒र्मिर्यस्ते॑ प॒वित्र॒ आ दे॑वा॒वीः प॒र्यक्ष॑रत् ।  
सीद॑न्नृ॒तस्य॒ योनि॒मा ॥ ११॥

ऊ॒र्मिः । यः । ते॒ । प॒वित्रे॑ । आ । दे॒व॒ऽअ॒वीः । प॒रि॒ऽअक्ष॑रत् ।  
सीद॑न् । ऋ॒तस्य॑ । योनि॑म् । आ ॥

हे सोम ते तव योदेवावीर्देवकामः ऊर्मिस्तरङ्गः ऋतस्य यज्ञस्य योनिं स्थानं आसी- दन् पवित्रे पर्यक्षरत् परिक्षरति त्मूर्मिं सृजतीति पूर्वत्र संबन्धः ॥ ११ ॥

पवमानः सोमः। कश्यपः। गायत्री।

स नो॑ अर्ष प॒वित्र॒ आ मदो॒ यो दे॑व॒वीत॑मः ।  
इन्द॒विन्द्रा॑य पी॒तये॑ ॥ १२॥

सः । नः॒ । अ॒र्ष॒ । प॒वित्रे॑ । आ । मदः॑ । यः । दे॒व॒ऽवीत॑मः ।  
इन्दो॒ इति॑ । इन्द्रा॑य । पी॒तये॑ ॥

हे इन्दो यस्त्वं देववीतमः अतिशयेन देवकामो मदोमदकरश्च भवसि । सत्वं नोस्माकं पवित्रे इन्द्रायेन्द्रस्य पीतये पानायार्षापवस्व ॥ १२ ॥

पवमानः सोमः। कश्यपः। गायत्री।

इ॒षे प॑वस्व॒ धार॑या मृ॒ज्यमा॑नो मनी॒षिभिः॑ ।  
इन्दो॑ रु॒चाभि गा इ॑हि ॥ १३॥

इ॒षे । प॒व॒स्व॒ । धार॑या । मृ॒ज्यमा॑नः । म॒नी॒षिऽभिः॑ ।  
इन्दो॒ इति॑ । रु॒चा । अ॒भि । गाः । इ॒हि॒ ॥

हे इन्दो सोम मनीषिभिरृत्विग्भिः मृज्यमानः शोध्यमानस्त्वमिषेस्मकमन्नाय धारया पवस्व क्षर । रुचा रोचमानेनान्धसा गाः पशूनभीह्यभिगच्छा ॥ १३ ॥

पवमानः सोमः। कश्यपः। गायत्री।

पु॒ना॒नो वरि॑वस्कृ॒ध्यूर्जं॒ जना॑य गिर्वणः ।  
हरे॑ सृजा॒न आ॒शिर॑म् ॥ १४॥

पु॒ना॒नः । वरि॑वः । कृ॒धि॒ । ऊर्ज॑म् । जना॑य । गि॒र्व॒णः॒ ।  
हरे॑ । सृ॒जा॒नः । आ॒ऽशिर॑म् ॥

हे गिर्वणो गीर्भिर्वननीय हरे हरितवर्ण सोम आशिरं क्षीरं प्रतिसृजानो विसृज्यमानः पुनानः पूयमानस्त्वं जनाय यजमानार्थं वरिवोधनमूर्जमन्नंच कृधि कुरु ॥ १४ ॥

पवमानः सोमः। कश्यपः। गायत्री।

पु॒ना॒नो दे॒ववी॑तय॒ इन्द्र॑स्य याहि निष्कृ॒तम् ।  
द्यु॒ता॒नो वा॒जिभि॑र्य॒तः ॥ १५॥

पु॒ना॒नः । दे॒वऽवी॑तये । इन्द्र॑स्य । या॒हि॒ । निः॒ऽकृ॒तम् ।  
द्यु॒ता॒नः । वा॒जिऽभिः॑ । य॒तः ॥

हे सोम द्युतानो दीप्यमानो वाजिभिः बलिभिर्यजमानैर्यतः सङ्गृहितो देववीतये यज्ञार्थं पुनानः पूयमानस्त्वं इन्द्रस्य निष्कृतं स्थानं याहि गच्छ ॥ १५ ॥

पवमानः सोमः। कश्यपः। गायत्री।

प्र हि॑न्वा॒नास॒ इन्द॒वोऽच्छा॑ समु॒द्रमा॒शवः॑ ।  
धि॒या जू॒ता अ॑सृक्षत ॥ १६॥

प्र । हि॒न्वा॒नासः॑ । इन्द॑वः । अच्छ॑ । स॒मु॒द्रम् । आ॒शवः॑ ।  
धि॒या । जू॒ताः । अ॒सृ॒क्ष॒त॒ ॥

आशवो वेगवन्त इन्दवः सोमाः समुद्रमन्तरिक्षमच्छ प्रति हिन्वानासोहिन्वानाः प्रेर्य- माणाः धिया अङ्गुल्या जूताः कृष्टाश्च प्रासृक्षत सृज्यन्ते ॥ १६ ॥

पवमानः सोमः। कश्यपः। गायत्री।

म॒र्मृ॒जा॒नास॑ आ॒यवो॒ वृथा॑ समु॒द्रमिन्द॑वः ।  
अग्म॑न्नृ॒तस्य॒ योनि॒मा ॥ १७॥

म॒र्मृ॒जा॒नासः॑ । आ॒यवः॑ । वृथा॑ । स॒मु॒द्रम् । इन्द॑वः ।  
अग्म॑न् । ऋ॒तस्य॑ । योनि॑म् । आ ॥

मर्मृजानासो मर्मृज्यमानाः आय्वोगन्तार इन्दवः सोमाः वृथायासं विनैव समुद्रमन्त- रिक्षं गच्छन्ति । एतदेव दर्शयति ऋतस्योदकस्य योनिं स्थानं आग्मन् गच्छन्तीति ॥ १७ ॥

पवमानः सोमः। कश्यपः। गायत्री।

परि॑ णो याह्यस्म॒युर्विश्वा॒ वसू॒न्योज॑सा ।  
पा॒हि नः॒ शर्म॑ वी॒रव॑त् ॥ १८॥

परि॑ । नः॒ । या॒हि॒ । अ॒स्म॒ऽयुः । विश्वा॑ । वसू॑नि । ओज॑सा ।  
पा॒हि । नः॒ । शर्म॑ । वी॒रऽव॑त् ॥

हे सोमास्मयुरस्मत्कामस्त्वं नोस्माकं विश्वा विश्वानि वसूनि धनानि ओजसा बलेन सह परियाहि रक्षार्थं परिगच्छ । अपिच नोस्माकं वीरवत् पुत्रवत् शर्म गृहं पाहि रक्ष ॥ १८ ॥

पवमानः सोमः। कश्यपः। गायत्री।

मिमा॑ति॒ वह्नि॒रेत॑शः प॒दं यु॑जा॒न ऋक्व॑भिः ।  
प्र यत्स॑मु॒द्र आहि॑तः ॥ १९॥

मिमा॑ति । वह्निः॑ । एत॑शः । प॒दम् । यु॒जा॒नः । ऋक्व॑ऽभिः ।  
प्र । यत् । स॒मु॒द्रे । आऽहि॑तः ॥

हे सोम यद्यदा योवह्निर्वहनशील एतशोश्वः मिमाति शब्दङ्करोति ऋक्वभिरृत्विग्भिः स्तोतृभिः पदं युजानो यज्ञे युंजानो निदधत् स्तोत्रश्रवणार्थमागच्छति च । सतदा यज्ञवाहका- श्वात्मा त्वं समुद्रे उदके वसतीवरीषु प्राहितोभवसि ॥ १९ ॥

पवमानः सोमः। कश्यपः। गायत्री।

आ यद्योनिं॑ हिर॒ण्यय॑मा॒शुरृ॒तस्य॒ सीद॑ति ।  
जहा॒त्यप्र॑चेतसः ॥ २०॥

आ । यत् । योनि॑म् । हि॒र॒ण्यय॑म् । आ॒शुः । ऋ॒तस्य॑ । सीद॑ति ।  
जहा॑ति । अप्र॑ऽचेतसः ॥

यद्यदाशुर्वेगवान् सोम ऋतस्य यज्ञस्य हिरण्ययं हिरण्मयं योनिं स्थानं हिरण्यपाणिर- भिषुणोतीत्युक्तमासीदति । तदानीमप्रचेतसो जहाति विसृजति अस्तोतॄणां यज्ञं नाभिगच्छ- ति । किन्तु स्तोतॄणामेव यज्ञमभिगच्छतीत्यर्थः ॥ २० ॥

पवमानः सोमः। कश्यपः। गायत्री।

अ॒भि वे॒ना अ॑नूष॒तेय॑क्षन्ति॒ प्रचे॑तसः ।  
मज्ज॒न्त्यवि॑चेतसः ॥ २१॥

अ॒भि । वे॒नाः । अ॒नू॒ष॒त॒ । इय॑क्षन्ति । प्रऽचे॑तसः ।  
मज्ज॑न्ति । अवि॑ऽचेतसः ॥

वेनाः कान्ताः स्तोतारोभ्यनूषत सोममभिष्टुवन्ति प्रचेतसः सुम्रतयः इयक्षन्ति यष्टुमिच्छ- न्ति च । अविचेतसो विशिष्टमतयो विचेतसः अविचेतसोविपरीतमतयइत्यर्थः मज्जन्ति नि- मज्जन्ति । येसोमं नाभिष्टुभन्ति न यजन्ति च ते नरके पतन्तीत्यर्थः ॥ २१ ॥

पवमानः सोमः। कश्यपः। गायत्री।

इन्द्रा॑येन्दो म॒रुत्व॑ते॒ पव॑स्व॒ मधु॑मत्तमः ।  
ऋ॒तस्य॒ योनि॑मा॒सद॑म् ॥ २२॥

इन्द्रा॑य । इ॒न्दो॒ इति॑ । म॒रुत्व॑ते । पव॑स्व । मधु॑मत्ऽतमः ।  
ऋ॒तस्य॑ । योनि॑म् । आ॒ऽसद॑म् ॥

हे इन्दो सोम मधुमत्तमोतिशयेन मधुमान् त्वं ऋतस्य यज्ञस्य योनिं स्थानमासदमुपवेष्टुं मरुत्वते इन्द्रायेद्रार्थं पवस्व क्षर ॥ २२ ॥

पवमानः सोमः। कश्यपः। गायत्री।

तं त्वा॒ विप्रा॑ वचो॒विदः॒ परि॑ ष्कृण्वन्ति वे॒धसः॑ ।  
सं त्वा॑ मृजन्त्या॒यवः॑ ॥ २३॥

तम् । त्वा॒ । विप्राः॑ । व॒चः॒ऽविदः॑ । परि॑ । कृ॒ण्व॒न्ति॒ । वे॒धसः॑ ।  
सम् । त्वा॒ । मृ॒ज॒न्ति॒ । आ॒यवः॑ ॥

हे सोम तं पवमानं त्वा त्वां विप्राः प्राज्ञा वेधसः कर्मणाङ्कर्तारो वचोविदः स्तोतारः परिष्कृण्वन्ति अलङ्कुर्वन्ति । अपिच त्वा त्वामायवोमनुष्याः संमृजन्ति सम्यक् शोधयन्ति ॥ २३ ॥

पवमानः सोमः। कश्यपः। गायत्री।

रसं॑ ते मि॒त्रो अ॑र्य॒मा पिब॑न्ति॒ वरु॑णः कवे ।  
पव॑मानस्य म॒रुतः॑ ॥ २४॥

रस॑म् । ते॒ । मि॒त्रः । अ॒र्य॒मा । पिब॑न्ति । वरु॑णः । क॒वे॒ ।  
पव॑मानस्य । म॒रुतः॑ ॥

हे कवे क्रान्तकर्मन् सोम पवमानस्य क्षरतस्ते तव रसं मित्रः अर्यमा च वरुणश्च मरुतश्चैते सर्वेदेवाः पिबन्ति ॥ २४ ॥

पवमानः सोमः। कश्यपः। गायत्री।

त्वं सो॑म विप॒श्चितं॑ पुना॒नो वाच॑मिष्यसि ।  
इन्दो॑ स॒हस्र॑भर्णसम् ॥ २५॥

त्वम् । सो॒म॒ । वि॒पः॒ऽचित॑म् । पु॒ना॒नः । वाच॑म् । इ॒ष्य॒सि॒ ।  
इन्दो॒ इति॑ । स॒हस्र॑ऽभर्णसम् ॥

हे इन्दो दीप्तसोम पुनानः पूयमानस्त्वं विपश्चितं प्रज्ञया पवित्रां सहस्रभर्णसं बहु- भरणां वाचमिष्यसि प्रेरयसि ॥ २५ ॥

पवमानः सोमः। कश्यपः। गायत्री।

उ॒तो स॒हस्र॑भर्णसं॒ वाचं॑ सोम मख॒स्युव॑म् ।  
पु॒ना॒न इ॑न्द॒वा भ॑र ॥ २६॥

उ॒तो इति॑ । स॒हस्र॑ऽभर्णसम् । वाच॑म् । सो॒म॒ । म॒ख॒स्युव॑म् ।  
पु॒ना॒नः । इ॒न्दो॒ इति॑ । आ । भ॒र॒ ॥

उतो अपिच हे इन्दो दीप्तसोम पुनानः पूयमानस्त्वं सहस्रभर्णसं सहस्रभरणां मखस्युवं धनकामां यज्ञकामां वाचमस्मभ्यमाभराहर ॥ २६ ॥

पवमानः सोमः। कश्यपः। गायत्री।

पु॒ना॒न इ॑न्दवेषां॒ पुरु॑हूत॒ जना॑नाम् ।  
प्रि॒यः स॑मु॒द्रमा वि॑श ॥ २७॥

पु॒ना॒नः । इ॒न्दो॒ इति॑ । ए॒षा॒म् । पुरु॑ऽहूत । जना॑नाम् ।  
प्रि॒यः । स॒मु॒द्रम् । आ । वि॒श॒ ॥

हे पुरुहूत बहुभिराहूत इन्दो सोम पुनानः पूयमानस्त्वं एषामस्मिन् यागे स्तोत्रं कुर्वतां जनानां प्रियः सन् समुद्रं द्रोणकलशमाविश प्रविश ॥ २७ ॥

पवमानः सोमः। कश्यपः। गायत्री।

दवि॑द्युतत्या रु॒चा प॑रि॒ष्टोभ॑न्त्या कृ॒पा ।  
सोमाः॑ शु॒क्रा गवा॑शिरः ॥ २८॥

दवि॑द्युतत्या । रु॒चा । प॒रि॒ऽस्तोभ॑न्त्या । कृ॒पा ।  
सोमाः॑ । शु॒क्राः । गोऽआ॑शिरः ॥

शुक्रा उज्ज्वलाः दविद्युतत्या द्योतमानया रुचा दीप्त्या परिष्टोभन्त्या परितः शब्दाय- मानया कृपा धारयाच युक्ताः सोमाः गवाशिरो भवन्ति गव्येन पयसा मिश्रिता भवन्ती- त्यर्थः ॥ २८ ॥

पवमानः सोमः। कश्यपः। गायत्री।

हि॒न्वा॒नो हे॒तृभि॑र्य॒त आ वाजं॑ वा॒ज्य॑क्रमीत् ।  
सीद॑न्तो व॒नुषो॑ यथा ॥ २९॥

हि॒न्वा॒नः । हे॒तृऽभिः॑ । य॒तः । आ । वाज॑म् । वा॒जी । अ॒क्र॒मी॒त् ।  
सीद॑न्तः । व॒नुषः॑ । य॒था॒ ॥

वाजी बलवान् सोमो हेतृभिः प्रेरकैः स्तोतृभिः हिन्वानः स्तोत्रैः प्रेर्यमाणो यतः संयतः सन् वाजं यागाख्यं युद्धमाक्रमीदाक्रमति । तत्रदृष्टान्तः—यथावनुषोहन्तारोभटाः सीदन्तो- युद्धं प्रविशन्तः आक्रमन्ति तद्वदित्यर्थः ॥ २९ ॥

पवमानः सोमः। कश्यपः। गायत्री।

ऋ॒धक्सो॑म स्व॒स्तये॑ संजग्मा॒नो दि॒वः क॒विः ।  
पव॑स्व॒ सूर्यो॑ दृ॒शे ॥ ३०॥

ऋ॒धक् । सो॒म॒ । स्व॒स्तये॑ । स॒म्ऽज॒ग्मा॒नः । दि॒वः । क॒विः ।  
पव॑स्व । सूर्यः॑ । दृ॒शे ॥

हे सोम कविः क्रान्तः सूर्यः सुवीर्यस्त्वं ऋधक् ऋध्नुवन् । तथाचयास्कः—ऋधगिति- पृथग्भावस्यानुप्रवचनं भवत्यथाप्यृध्नोत्यर्थेदृश्यतइति । संजग्मानः सङ्गच्छमानः स्वस्तये दृशे दर्शनायच दिवः द्युलोकात् पवस्व क्षर ॥ ३० ॥वेदार्थस्यप्रकाशेन तमोहार्दन्निवारयन् । पुमर्थांश्चतुरोदेयाद्विद्यातीर्थमहेश्वरः ॥ १ ॥इतिश्रीमद्राजाधिराजपरमेश्वरवैदिकमार्गप्रवर्तकश्रीवीरबुक्कभूपालसाम्राज्यधुरन्धरेण सा- याणाचार्येण विरचिते माधवीये वेदार्थप्रकाशॆ ऋक्संहिताभाष्ये सप्तमाष्टकेप्रथमोध्यायः ॥ १ ॥