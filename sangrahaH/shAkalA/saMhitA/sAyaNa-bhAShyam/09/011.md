+++
title = "०११"

+++


## ०१
पवमानः सोमः। असितः काश्यपो देवलो वा। गायत्री।

उपा॑स्मै गायता नरः॒ पव॑माना॒येन्द॑वे ।  
अ॒भि दे॒वाँ इय॑क्षते ॥

उप॑ । अ॒स्मै॒ । गा॒य॒त॒ । न॒रः॒ । पव॑मानाय । इन्द॑वे ।  
अ॒भि । दे॒वान् । इय॑क्षते ॥

हे नरोनेतारो यज्ञस्य देवानिन्द्रादीन् अभीयक्षते आभिमुख्येन यष्टुमिच्छति पवमानाय क्षरते अस्माअभिषूयमाणायेन्दवे सोमाय उपगायत उपगानं कुरुत ॥ १ ॥

## ०२
पवमानः सोमः। असितः काश्यपो देवलो वा। गायत्री।

अ॒भि ते॒ मधु॑ना॒ पयोऽथ॑र्वाणो अशिश्रयुः ।  
दे॒वं दे॒वाय॑ देव॒यु ॥

अ॒भि । ते॒ । मधु॑ना । पयः॑ । अथ॑र्वाणः । अ॒शि॒श्र॒युः॒ ।  
दे॒वम् । दे॒वाय॑ । दे॒व॒ऽयु ॥

हे सोम ते तव देवं देवनशीलं देवयु देवयुं देवकामं रसं देवाय देवनशीलायेन्द्राय मधुना पगः गव्येन पयसा अथर्वाणऋषयः अभ्यशिश्रयुः अभ्य- श्रीणन् समस्कुर्वन्नित्यर्थः ॥ २ ॥

## ०३
पवमानः सोमः। असितः काश्यपो देवलो वा। गायत्री।

स नः॑ पवस्व॒ शं गवे॒ शं जना॑य॒ शमर्व॑ते ।  
शं रा॑ज॒न्नोष॑धीभ्यः ॥

सः । नः॒ । प॒व॒स्व॒ । शम् । गवे॑ । शम् । जना॑य । शम् । अर्व॑ते ।  
शम् । रा॒ज॒न् । ओष॑धीभ्यः ॥

हे राजन् दीप्यमान सोम सःप्रसिद्धस्त्वं नोस्मकं गवे शं सुखं पवस्व क्षर । जनाय पुत्रादये च शं पवस्व । अर्वत्तेश्वायच शं पवस्व । ओषधी- भ्यश्च शं पवस्व ॥ ३ ॥

## ०४
पवमानः सोमः। असितः काश्यपो देवलो वा। गायत्री।

ब॒भ्रवे॒ नु स्वत॑वसेऽरु॒णाय॑ दिवि॒स्पृशे॑ ।  
सोमा॑य गा॒थम॑र्चत ॥

ब॒भ्रवे॑ । नु । स्वऽत॑वसे । अ॒रु॒णाय॑ । दि॒वि॒ऽस्पृशे॑ ।  
सोमा॑य । गा॒थम् । अ॒र्च॒त॒ ॥

हे स्तोतारः बभ्रवे बभ्रुवर्णाय स्वतवसे स्वबलाय अरुणाय कदाचिदरुणवर्णाय दिविस्पृशे दिवं स्पृशते सोमाय नु क्षिप्रं गाथं स्तुतिरूपां वाचं अर्चत अच्चारयतेत्यर्थः ॥ ४ ॥

## ०५
पवमानः सोमः। असितः काश्यपो देवलो वा। गायत्री।

हस्त॑च्युतेभि॒रद्रि॑भिः सु॒तं सोमं॑ पुनीतन ।  
मधा॒वा धा॑वता॒ मधु॑ ॥

हस्त॑ऽच्युतेभिः । अद्रि॑ऽभिः । सु॒तम् । सोम॑म् । पु॒नी॒त॒न॒ ।  
मधौ॑ । आ । धा॒व॒त॒ । मधु॑ ॥

हे ऋत्विजः हस्तच्युतेभिः हस्तप्रच्युतैः अद्रिभिः अभिषवग्रावभिः सुतमभिषुतं सोमं पुनीतन पवित्र पावयत । अपिच मधौ मदकरे सोमे मधु गव्यं पयआधावत प्रक्षिपत ॥ ५ ॥

## ०६
पवमानः सोमः। असितः काश्यपो देवलो वा। गायत्री।

नम॒सेदुप॑ सीदत द॒ध्नेद॒भि श्री॑णीतन ।  
इन्दु॒मिन्द्रे॑ दधातन ॥

नम॑सा । इत् । उप॑ । सी॒द॒त॒ । द॒ध्ना । इत् । अ॒भि । श्री॒णी॒त॒न॒ ।  
इन्दु॑म् । इन्द्रे॑ । द॒धा॒त॒न॒ ॥

हे ऋत्विजो नमसेत् नमस्कारेणैव उपसीदत सोममुपगच्छत । दध्नेत् दध्नैव अभिश्रीणीतन अभिश्रीणीतच । इन्द्रे इन्दुं सोमं दधातन धत्तच ॥ ६ ॥

## ०७
पवमानः सोमः। असितः काश्यपो देवलो वा। गायत्री।

अ॒मि॒त्र॒हा विच॑र्षणिः॒ पव॑स्व सोम॒ शं गवे॑ ।  
दे॒वेभ्यो॑ अनुकाम॒कृत् ॥

अ॒मि॒त्र॒ऽहा । विऽच॑र्षणिः । पव॑स्व । सो॒म॒ । शम् । गवे॑ ।  
दे॒वेभ्यः॑ । अ॒नु॒का॒म॒ऽकृत् ॥

हे सोम अमित्रहा अमित्राणां हन्ता विचर्षणिः विद्रष्टा देवेभ्यः अनुकामकृत् अभीष्टस्य कर्ता त्वं गवेस्माकं शं सुखं पवस्व क्षर ॥ ७ ॥

## ०८
पवमानः सोमः। असितः काश्यपो देवलो वा। गायत्री।

इन्द्रा॑य सोम॒ पात॑वे॒ मदा॑य॒ परि॑ षिच्यसे ।  
म॒न॒श्चिन्मन॑स॒स्पतिः॑ ॥

इन्द्रा॑य । सो॒म॒ । पात॑वे । मदा॑य । परि॑ । सि॒च्य॒से॒ ।  
म॒नः॒ऽचित् । मन॑सः । पतिः॑ ॥

हे सोम मनश्चित् मनसोज्ञाता मननस्पतिः ईश्वरः त्वमिन्द्राय इन्द्रस्य पातवे पानाय मदायच परिषिच्यसे परितः पात्रेषु सिच्यसे ॥ ८ ॥

## ०९
पवमानः सोमः। असितः काश्यपो देवलो वा। गायत्री।

पव॑मान सु॒वीर्यं॑ र॒यिं सो॑म रिरीहि नः ।  
इन्द॒विन्द्रे॑ण नो यु॒जा ॥

पव॑मान । सु॒ऽवीर्य॑म् । र॒यिम् । सो॒म॒ । रि॒री॒हि॒ । नः॒ ।  
इन्दो॒ इति॑ । इन्द्रे॑ण । नः॒ । यु॒जा ॥

हे इन्दो क्लिद्यमान पवमान सोम त्वं सुवीर्यं शोभनवीर्योपेतं रयिं धनं नोस्माकं संबन्धिना इन्द्रेण युजा सहायेन नोस्मभ्यं रिरीहि देहि ॥ ९ ॥सोमाअसृग्रमिति नवर्चं द्वादशं सूक्तं ऋष्याद्याः पूर्ववत् । सोमाअसृग्रमित्यनुक्रान्तम् । उक्तोविनियोगः ।