+++
title = "१८७"

+++


अग्निः। वत्स आग्नेयः। गायत्री।

प्राग्नये॒ वाच॑मीरय वृष॒भाय॑ क्षिती॒नाम् ।  
स नः॑ पर्ष॒दति॒ द्विषः॑ ॥ ०१॥

प्र । अ॒ग्नये॑ । वाच॑म् । ई॒र॒य॒ । वृ॒ष॒भाय॑ । क्षि॒ती॒नाम् ।  
सः । नः॒ । प॒र्ष॒त् । अति॑ । द्विषः॑ ॥

प्राग्नय इति पञ्चर्चं षट्त्रिंशं सूक्तम्। अग्नेः पुत्रस्य वत्सस्यार्षं गायत्रमाग्नेयम्। तथा चानुक्रान्तम्। प्राग्नये पञ्चाग्नेयो वत्स आग्नेयं त्विति। प्रातरनुवाकाश्विनशस्त्रयोर्गायत्रे छन्दसीदमादिके द्वे सूक्ते। सूत्र्यते हि। प्राग्नये वाचमिति सूक्ते इमां मे अग्ने समिधम् । आ. ४-१३। इति। दशरात्रस्य नवमेऽहन्याग्निमारुत इदं जातवेदसं निविद्धानम्। सूत्रितं च। मरुतो यस्य हि प्राग्नये वाचमित्याग्निमारुतम्। आ. ८-११। इति॥हे स्तोतः अग्नये स्तुतिरूपां वाचं प्रेरय। उच्चारय। कथंभूताय। क्षितीनां मनुष्याणां यजमानानां वृषभाय कामानां वर्षित्रे। किं प्रयोजनमिति चेत्। सोऽग्निर्नोऽस्मान्द्विषो द्वेष्टॄनति पर्षत्। अतिपारयेत्॥१॥

अग्निः। वत्स आग्नेयः। गायत्री।

यः पर॑स्याः परा॒वत॑स्ति॒रो धन्वा॑ति॒रोच॑ते ।  
स नः॑ पर्ष॒दति॒ द्विषः॑ ॥ ०२॥

यः । पर॑स्याः । प॒रा॒ऽवतः॑ । ति॒रः । धन्व॑ । अ॒ति॒ऽरोच॑ते ।  
सः । नः॒ । प॒र्ष॒त् । अति॑ । द्विषः॑ ॥

योऽग्निः परस्याः परावतोऽतिशयिताद्दूरदेशात्तिरः। प्राप्तनामैतत्। प्राप्तसम्बन्धं धन्व मरुभूमिं जलवर्जितं देशमतिरोचते अतिक्रम्य प्रज्वलति। यद्वा। धन्वान्तरिक्षम् । धन्वान्तरिक्षं तिरस्तिर्यगतिरोचते भृशं प्रकाशयते। गतमन्यत्॥२॥

अग्निः। वत्स आग्नेयः। गायत्री।

यो रक्षां॑सि नि॒जूर्व॑ति॒ वृषा॑ शु॒क्रेण॑ शो॒चिषा॑ ।  
स नः॑ पर्ष॒दति॒ द्विषः॑ ॥ ०३॥

यः । रक्षां॑सि । नि॒ऽजूर्व॑ति । वृषा॑ । शु॒क्रेण॑ । शो॒चिषा॑ ।  
सः । नः॒ । प॒र्ष॒त् । अति॑ । द्विषः॑ ॥

वृषा वर्षिता योऽगिन्ः शुक्रेण निर्मलेन शुभ्रवर्णेन वा शोचिषा तेजसा रक्षांसि यज्ञस्य हन्तॄणि निजूर्वति निहिनस्ति। जुर्वी हिंसार्थः। गतमन्यत्॥३॥

अग्निः। वत्स आग्नेयः। गायत्री।

यो विश्वा॒भि वि॒पश्य॑ति॒ भुव॑ना॒ सं च॒ पश्य॑ति ।  
स नः॑ पर्ष॒दति॒ द्विषः॑ ॥ ०४॥

यः । विश्वा॑ । अ॒भि । वि॒ऽपश्य॑ति । भुव॑ना । सम् । च॒ । पश्य॑ति ।  
सः । नः॒ । प॒र्ष॒त् । अति॑ । द्विषः॑ ॥

योऽग्निः सूर्यरूपेण विश्वा विश्वानि सर्वाणि भूतजातान्यभिमुखं विपश्यति विशेषेण तेजसा प्रेक्षते। प्रकाशयतीत्यर्थः। भुवना भुवनानि भुतजातानि सं पश्यति च सम्यग्जानाति च। अन्यत्सिद्धम्॥४॥

अग्निः। वत्स आग्नेयः। गायत्री।

यो अ॒स्य पा॒रे रज॑सः शु॒क्रो अ॒ग्निरजा॑यत ।  
स नः॑ पर्ष॒दति॒ द्विषः॑ ॥ ०५॥

यः । अ॒स्य । पा॒रे । रज॑सः । शु॒क्रः । अ॒ग्निः । अजा॑यत ।  
सः । नः॒ । प॒र्ष॒त् । अति॑ । द्विषः॑ ॥

अस्य रजसो लोकस्यान्तरिक्षस्या पार उपरिदेशे शुक्रह् शुभ्रवर्णॊ योऽग्निर्विद्युदात्मना सूर्यात्मना वाजयत प्रादुर्भवति स नोऽस्मान्द्विषो द्वेष्टॄनति पर्षत्। अतिपारयतु॥५॥