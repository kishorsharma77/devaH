+++
title = "१८५"

+++


आदित्यः(स्वस्त्ययनं)। सत्यधृतिर्वारुणिः। गायत्री।

महि॑ त्री॒णामवो॑ऽस्तु द्यु॒क्षं मि॒त्रस्या॑र्य॒म्णः ।  
दु॒रा॒धर्षं॒ वरु॑णस्य ॥ ०१॥

महि॑ । त्री॒णाम् । अवः॑ । अ॒स्तु॒ । द्यु॒क्षम् । मि॒त्रस्य॑ । अ॒र्य॒म्णः ।  
दुः॒ऽआ॒धर्ष॑म् । वरु॑णस्य ॥

महीति तृचं चतुस्त्रिंशं सूक्तं वरुणपुत्रस्य सत्यधृतेरार्षं गायत्रमादित्यदेवताकम्। तथा चानुक्रान्तम्। महि सत्यधृतिर्वारुणिरादित्यं स्वस्त्ययनं गायत्रं वा इति। धनलिप्सया प्रसन्तं शिष्यमाचार्योऽनेन सूक्तेनाभिमन्त्रयते। सूत्र्यते हि। महि त्रीणामित्यनुमन्त्रैवमतिसृष्टस्य न कुतश्चिद्भयं भवतीति विज्ञायते। आ. गृ. १०-७-८। इति॥त्रीणां त्रयाणां मित्रस्यार्यम्णो वरुणस्य च द्युक्षं दीप्तं अत एव दुराधर्षमन्यैर्धर्षितुं बाधितुमशक्यं महि महदवो रक्षणमस्माकमस्तु। त्रीणामित्यपि छन्दसि दृश्यत इति वचनात्। का. ७-१-५३-१। त्रयादेशाभावः। नामन्यतरस्यामिति नाम उदात्तत्वम्॥१॥

आदित्यः(स्वस्त्ययनं)। सत्यधृतिर्वारुणिः। गायत्री।

न॒हि तेषा॑म॒मा च॒न नाध्व॑सु वार॒णेषु॑ ।  
ईशे॑ रि॒पुर॒घशं॑सः ॥ ०२॥

न॒हि । तेषा॑म् । अ॒मा । च॒न । न । अध्व॑ऽसु । वा॒र॒णेषु॑ ।  
ईशे॑ । रि॒पुः । अ॒घऽशं॑सः ॥

अमेति तृहनाम। अम चन गृहेष्वपि तेषां वरुनमित्रार्यम्णां तदनुगृहीतानां स्तोतॄणां वाघशंसोऽघमनर्थमाशंसमानो रिपुः शत्रुर्न हीशे। न खलु हिंसितुमीष्टे। लोपस्त आत्मनेपदेष्विति तलोपः। अनुदात्तेत्त्वाल्लसार्वधातुकानुदात्तत्वे धातुस्वरः शिष्यते। तथाध्वसु मार्गेषु वारणेषु यत्र पुरुषा निवार्यन्ते तेषु च स्थानेषु शत्रुर्निवारयितुं नेष्टे॥२॥

आदित्यः(स्वस्त्ययनं)। सत्यधृतिर्वारुणिः। गायत्री।

यस्मै॑ पु॒त्रासो॒ अदि॑तेः॒ प्र जी॒वसे॒ मर्त्या॑य ।  
ज्योति॒र्यच्छ॒न्त्यज॑स्रम् ॥ ०३॥

यस्मै॑ । पु॒त्रासः॑ । अदि॑तेः । प्र । जी॒वसे॑ । मर्त्या॑य ।  
ज्योतिः॑ । यच्छ॑न्ति । अज॑स्रम् ॥

अदितेरदीनाया देवमातुः पुत्रासः पुत्रा मित्रादयो यस्मै मर्त्याय मनुष्याय स्तोत्रेऽजस्रमविच्छिन्नं ज्योतिस्तेजो जीवसे जीवितुं प्रयच्छन्ति तस्य शत्रुर्नेश्वर इत्यर्थः॥३॥