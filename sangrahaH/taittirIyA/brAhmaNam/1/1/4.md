---
title: ०४, सम्भार-संयुक्तायतनेषु अग्न्याधानम्  
unicode_script: devanagari
---

## आधानावकाशः
+++(गार्हपत्याद्)+++ द्वा॒द॒शसु॑ विक्रा॒मेष्व्+++(=प्रक्रम इति केचित्, पद इत्य् अन्ये)+++ अ॒ग्निम् आ द॑धीत ।  
+++(प्रक्रमः = द्विपदस्त्रिपदो वा यत्र पञ्चदशाङ्गुलं पदम्।)+++
द्वाद॑श॒ मासा᳚स् सव्ँवथ्स॒रः ।   
स॒व्ँव॒थ्स॒राद् ए॒वैन॑म् अव॒रुद्ध्याऽऽध॑त्ते ।  
यद् द्वा॑द॒शसु॑ विक्रा॒मेष्व् आ॒दधी॑त परि॑मित॒म् अव॑रुन्धीत ।   

चख्षु॑र्-निमित॒+++(स्थानय्)+++ आद॑धीत - "इय॒द् द्वाद॑श विक्रा॒मा (३)" इति॑ +++(प्रायिकमानम् अवलम्ब्य)+++।   
+++('तृतीया कर्मणि' इति पूर्वपदप्रकृतिस्वरत्वम् ।)+++
परि॑मितञ् चै॒व +++(प्रक्रमादिना प् रमाणेनापरिमितत्वात्)+++ +अप॑रिमित॒ञ् चाव॑रुन्धे ।  
अनृ॑त॒व्ँ वै वा॒चा व॑दति । अनृ॑त॒म् मन॑सा ध्यायति ॥26॥ चख्षु॒र् वै स॒त्यम् +++(यतो न कदाचिदप्यनृतं पश्यति)+++।  
+++(लोके ननु-)+++ "अद्रा(३)क् " इत्या॑ह , "अद॑र्शम्॒" इति॑ +++(आह, न त्व् अज्ञासिषमश्रौषमिति वा)+++ , +++(तेन)+++ तथ् स॒त्यम् ।  
यश् चख्षु॑र्-निमिते॒ ऽग्निम् आ॑ध॒त्ते स॒त्य ए॒वैन॒म् आध॑त्ते ।   

### आहिताग्निधर्मः
तस्मा॒द्+++(→सत्य आहितत्वात्)+++ आहि॑ताग्नि॒र् नानृ॑तव्ँ वदेत् ।+++(5)+++   

नास्य॑ ब्राह्म॒णो ऽना᳚श्वान् +++(सत्येनान्नेन रहितो)+++ गृ॒हे व॑सेत् ।   
स॒त्ये ह्य्॑ अस्या॒ग्निर् आाहि॑तः ।   

## कालः
आ॒ग्ने॒यी वै रात्रिः॑ , आ॒ग्ने॒याᳶ प॒शवः॑ , ऐ॒न्द्रम् अहः॑।  
नक्त॒ङ् गार्ह॑पत्य॒म्  आद॑धाति । +++(तेन)+++ प॒शून् ए॒वाव॑-रुन्धे ।  
दिवा॑ ऽऽहव॒नीय᳚म् +++(आदधाति)+++। इ॒न्द्रि॒यम् ए॒व अव॑रुन्धे ।   

अ॒र्धोदि॑ते॒ सूर्य॑ आहव॒नीय॒म् आद॑धाति ।  
ए॒तस्मि॒न् वै लो॒के प्र॒जाप॑तिᳶ प्र॒जा अ॑सृजत । प्र॒जा ए॒व तद् यज॑मानस् सृजते ।   
अथो॑ +++(अर्धोदितत्वाद्)+++ भू॒तञ् चै॒व भ॑वि॒ष्यच् चाव॑रुन्धे ॥28॥  

## आधानक्रमः
इडा॒ वै मा॑न॒वी य॑ज्ञाऽनूका॒शिन्य् आ॑सीत् ।   
सा ऽशृ॑णोद् - "असु॑रा अ॒ग्निम् आद॑धत॒ " इति॑ ।   
+++(मनसा)+++ तद् अ॑गच्छत् ।   
त आ॑हव॒नीय॒म् अग्र॒ आद॑धते । अथ॒ गार्ह॑पत्यम् +++(आदधते)+++ ।  अथा᳚न्वाहार्य॒-पच॑नम् +++(आदधते)+++ ।   
सा ऽब्र॑वीत् - "प्र॒तीच्य् ए॑षा॒ꣳ॒ श्रीर् अ॑गात् , +++(कंचित्कालं)+++ भ॒द्रा भू॒त्वा परा॑-भविष्य॒न्ती"ति॑ ॥29॥  
यस्यै॒वम् अ॒ग्निर् आ॑धी॒यते᳚,  प्र॒तीच्य् अ॑स्य॒ श्रीर् ए॑ति, भ॒द्रो भू॒त्वा परा॑भवति ।  

सा ऽशृ॑णोद् - "दे॒वा अ॒ग्निम् आद॑धत॒" इति॑ ।   
+++(मनसा)+++ तद् अ॑गच्छत् ।   
ते᳚ ऽन्वाहार्य॒-पच॑न॒म् अग्र॒ आद॑धते । अथ॒ गार्ह॑पत्यम् +++(आद॑धते )+++। अथा॑हव॒नीय᳚म् +++(आद॑धते )+++।   
सा ऽब्र॑वीत् ,  "प्राच्य् ए॑षा॒ꣳ॒ श्रीर् अ॑गात् । भ॒द्रा भू॒त्वा सु॑व॒र्गल्ँ लो॒कम् ए᳚ष्यन्ति । +++(प्रजासम्पत्तिहेतुं गार्हपत्यं त्यक्त्वा)+++ प्र॒जान् तु न वे᳚थ्स्यन्त॒+++(←विन्द्)+++ " इति॑ ।  
यस्यै॒वम् अ॒ग्निर् आ॑धी॒यते᳚, प्राच्य् अ॑स्य॒ श्रीर् ए॑ति , भ॒द्रो भू॒त्वा सु॑व॒र्गल्ँ लो॒कम् ए॑ति । प्र॒जान् तु न वि॑न्दते ।

सा ऽब्र॑वी॒द् इडा॒ मनु᳚म् - "तथा॒ वा अ॒हन् तवा॒ग्निम् आधा᳚स्यामि ।   
यथा॒ प्र प्र॒जया॑ प॒शुभि॑र् मिथु॒नैर् ज॑नि॒ष्यसे᳚ ॥ 31 ॥  
प्रत्य् अ॒स्मिल्ँ  लो॒के स्था॒स्यसि॑ ।   
अ॒भि सु॑व॒र्गल्ँ लो॒कञ् जे॒ष्यसि" +इति॑ ।   

गार्ह॑पत्य॒म् अग्र॒ आद॑धात् ।   
गार्ह॑पत्य॒व्ँ वा अनु॑ प्र॒जाᳶ प॒शव॒ᳶ प्रजा॑यन्ते ।   
गार्ह॑पत्येन+ ए॒वास्मै᳚ प्र॒जाम् प॒शून् प्राज॑नयत् ।   

अथा᳚न्वाहार्य॒-पच॑नम् +++(आद॑धात् )+++।   
ति॒र्यङ्ङ्  इ॑व॒ वा अ॒यल्ँ लो॒कः ।   
अ॒स्मिन्न् ए॒व तेन॑ लो॒के प्रत्य॑तिष्ठत् ।

अथा॑हव॒नीय᳚म् +++(आद॑धात् )+++।     
तेन+ ए॒व सु॑व॒र्गल्ँ लो॒कम् अ॒भ्य॑जयत् ॥32॥  

यस्यै॒वम् अ॒ग्निर् आ॑धी॒यते᳚, प्र प्र॒जया॑ प॒शुभि॑र् मिथु॒नैर् जा॑यते ।  

प्रत्य् अ॒स्मिल्ँ  लो॒के ति॑ष्ठति । अ॒भि सु॑व॒र्गल्ँ लो॒कञ् ज॑यति ।

### मन्त्रः
यस्य॒ वा अय॑था-देवतम् अ॒ग्निर् आ॑धी॒यते᳚ ।   
आ दे॒वता᳚भ्यो वृश्च्यते ।   
पापी॑यान् भवति ।   

यस्य॑ यथा-देव॒तम् न दे॒वता᳚भ्य॒ आवृ॑श्च्यते ।   
वसी॑यान् भवति ॥33॥

####  टीका
8यस्य वा इत्यादि ॥ या यस्य देवता तद्यथादेवतं आत्मीयया देवतया आधानात् ।
### मन्त्रः
"भृगू॑णा॒न् त्वा ऽङ्गि॑रसाव्ँ व्रतपते व्र॒तेनाद॑धा॒मि " इति॑ भृग्व्-अङ्गि॒रसा॒म् आद॑ध्यात् ।  
####  टीका
तद्दर्शयति - भृगूणां त्वेत्यादि । हे व्रतपते! त्वां भृगूणामङ्गिरसां च व्रतेन कर्मणा ते येन व्रतविशेषेण आदधत तेन अहं आदधामि इति । एवं सर्वत्र । भृगोरपत्यानि अङ्गिरसोऽपत्यानीति बहुषूत्पन्नस्याणः 'अत्रिभृगुकुत्स' इत्यादिना लुक् ॥
### मन्त्रः
"आ॒दि॒त्याना᳚न् त्वा दे॒वाना᳚व्ँ व्रतपते व्र॒तेनाद॑धा॒मि " इत्य् अ॒न्यासा॒म् ब्राह्म॑णीनाम् प्र॒जाना᳚म् ।  

####  टीका
9अन्यासामिति ॥ भृग्वङ्गिरोव्यतिरिक्तानां ब्राह्मणीनामिति । शार्ङ्गरवादित्वात् ङीष् ।
### मन्त्रः

"वरु॑णस्य त्वा॒ राज्ञो᳚ व्रतपते व्र॒तेनाद॑धा॒मि " इति॒ राज्ञः॑ ।   
####  टीका
राज्ञः अभिषिक्तस्य ।
### मन्त्रः
"इन्द्र॑स्य त्व् एन्द्रि॒येण॑ व्रतपते व्र॒तेनाद॑धा॒मि " इति॑ राज॒न्य॑स्य ।   
####  टीका
राजन्यः क्षत्रियजातीयः 'राजश्वशुराद्यत्' । "राज्ञोऽपत्ये जातिग्रहणम्" ।

### मन्त्रः
"मनो᳚स् त्वा ग्राम॒ण्यो᳚ व्रतपते व्र॒तेनाद॑धा॒मि " इति॒ वैश्य॑स्य ।   

####  टीका
ग्रामण्य इति । "उदात्तयणः" इति प्राप्तस्य "नोङ्धात्वोः" इति प्रतिषेधे "उदात्तस्वरितयोर्यणः" इति स्वरितत्वम् ।
### मन्त्रः

"ऋ॒भू॒णान् त्वा॑ दे॒वाना᳚व्ँ व्रतपते व्र॒तेनाद॑धा॒मि "  इति॑ रथका॒रस्य॑ ।   

####  टीका
ऋभवो देवविशेषाः । रथकारस्य सौधन्वनस्य । जात्यन्तरस्येत्येके । रथादिकर्ता त्रैवर्णिक एवेत्यन्ये । यथोक्तं 'ये त्रयाणां वर्णानामेतत्कर्म कुर्युः' इति ।
### मन्त्रः

य॒था॒-दे॒व॒तम् अ॒ग्निर् आधी॑यते ।   
न दे॒वता᳚भ्य॒ आवृ॑श्च्यते ।   
वसी॑यान् भवति ॥34॥  
####  टीका
एवं यथादेवतमग्निराहितो भवति देवताभ्यो नावृश्च्यते वसीयीन् वसुमत्तरश्च भवति ॥

प्रथमे चतुर्थोऽनुवाकः ॥  
