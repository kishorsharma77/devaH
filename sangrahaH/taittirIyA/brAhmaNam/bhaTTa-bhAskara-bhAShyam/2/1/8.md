

  
1 दक्षिणत इत्यादि ॥ विहारस्य दक्षिणतः स्थापयित्वा गां वत्समुपसृजति । ततः प्राचीं प्राङ्मुखीं आवर्तयति आगमयति । अथोदीचीमुदङ्मुखीं आवृत्य स्थापयित्वा दोग्धि ॥

2 पूर्वावित्यादि ॥ अग्रिमौ स्तनौ दुह्यात् ज्येष्ठस्य प्रथमजातस्य जैष्ठिनेयस्य ज्येष्ठाया अपत्यस्य च 'कल्याण्यादीनामिनङ्' ढक्च । ज्येष्ठाया भगिन्या अपत्यस्य वेत्येके । प्रथमोढाया अपत्यस्येत्यन्ये । यो वा गतश्रीस्स्यात् तस्यापि पूर्वौ स्तनौ दुह्यात् । शुश्रुवान् ग्रामणी राजन्यश्च त्रयो गतश्रियः अपरौ पश्चिमौ स्तनौ दुह्यात् कनिष्ठस्य पश्चाज्जातस्य । कनिष्ठाया अपत्यस्य । पूर्ववदिनङ् । यो वा बुभूषेत् भवितुमिच्छेत् तस्याप्यपरा स्तनौ दुह्यात् ॥

3 न संमृशति हस्ताभ्यां स्तनं न संमृशति प्रस्नवनार्थं पापवस्यसस्य व्यावृत्त्यै । हस्तमर्दनेन प्रस्रावितं यद्याविःक्षरत् पापिष्ठं, संमर्शनं विना वत्सप्रस्नावितं यद्वसीयः पुण्यं तयोस्ससर्गो मा भूदिति दोहमध्ये न संमृशेत् । इतरौ समृशेदित्येके । पूर्वपश्चिमावित्यपरे ॥

4 वायव्यं वा इत्यादि ॥ पुनर्वचनमुपसादनान्तस्य हवीरूपस्य सर्वदेवत्यत्वेन स्तुत्यर्थम् । एवमग्निहोत्रं जह्वन् सर्वदेवता होमेन तर्पयति यथेत्यादि । यथा खलु तीर्थे तर्पणावसरे तत्तदपेक्षया कण्डूयनतृणप्रदानपानीयसंनिधापनादिना धेनुं तर्पयति दोग्धा, एवमग्निहोत्री धेनुः तदभिमतसंपादनेन यजमानं तर्पयति । स्वयं च तृप्यति । प्रजया दिर्घायुष्यस्वर्गलोकज्ञानपुत्रदर्शपौत्रदर्शनादिलक्षणया प्रजया पशुभिर्मिथुनैः प्रजायते । एवंविदुषो यस्याग्निहोत्रं जुह्वति यश्चैवं वेदिता सोपि प्रजादिना जायते ॥

इति तैत्तिरीयब्राह्मणे द्वितीयाष्टके प्रथमप्रपाठके अष्टमोऽनुवाकः ॥  
