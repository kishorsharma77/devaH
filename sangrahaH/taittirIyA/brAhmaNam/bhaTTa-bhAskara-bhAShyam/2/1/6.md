

  
1 प्रजापतिरित्यादि ॥ सामर्थ्यविशेषवत्त्वमात्मवत्त्वं आत्मवद्विशिष्टं द्रव्यं ममोत्पद्यताम् । 'अनो नुट्', 'ह्रस्वनुड्भ्यां मतुप्' इति मतुबुदात्तत्वम् । केचिदाहुः आत्मवत् यादृशोऽहं ईदृशो मे जायेतेति । तदानीं नलोपाभावश्छान्दसः । सोऽजुहोदित्यादि गतम् । तेऽब्रुवन्नित्यादि । प्रजापतेर्वयमिव अस्माकमात्मन्वत् जायतामित्युक्त्वा अजुहवुः । प्राणानां प्राणेभ्योऽग्निर्जुहोति, तनुवै तन्वे विलक्षणायै वायुः चक्षुष आदित्यः । सर्वे इदं मे भूयादिदं ममेति । तेषां सर्वेषामपि हुताद्धोमादेकैव गौरजायत । तस्याः पयसि पयोनिमित्तमग्न्यादयो व्यायच्छन्त विप्रतिपन्ना अभवन् मम हुतादजनि ममेति सर्वेऽवदन् । वीप्सार्थाऽऽवृत्तिः । अथ ते प्रजापतिं प्रश्नं प्रष्टव्यं कृत्वा आगच्छन् । अत्रान्तरे आदित्योऽग्निमब्रवीत् नौ आवयोर्मध्ये कश्चिज्जयेत् तत्तदीयमावयोः सहासत् साधारणमस्तु । अस्तेर्लेटि आडागमः । अथ प्रजापतिरब्रवीत् - युष्माकं मध्ये एकः कस्य फलसिद्धये अहौषीत्? एवमेक एकः कस्य कस्याहौषीत्? प्रत्येकं ब्रूतेति यावत् । 'एकान्याभ्यां' इत्याख्यातस्य निघाताभावः । एकशब्द आद्युदात्तः । 'एकादेश उदात्तेनोदात्तः' इत्येकार उदात्तः । अथाग्निरब्रवीत् - प्राणानामहमहौषं, तन्वा अहमिति वायुः, चक्षुष इत्यादित्यः । अथ प्रजापतिरजवीत् - य एव प्राणानामहोषीत् तस्यैव हुतादियमजनीति युक्तं, प्राणमूलत्वात्सर्वस्य जीवनस्य । तस्मादग्नेर्हुतादजनीत्युक्तं भवतीत्यर्थः । तस्मादग्निहोत्रं गौरग्नेरेव, अग्नेर्होमोत्पन्नत्वात् । एवं गोरग्रिहोत्रत्वं यो वेद स आत्मनः प्राणापानाभ्यामग्निं समर्धयति । ततोऽयं प्राणापानाभ्यां व्यृद्धो न भवति। वृद्धिशीलोऽव्यर्धुकः । छान्दस उकङ् ॥

2 अथाग्न्यादित्यौ वायुमब्रूतां - यद्गार्हपत्ये होमद्रव्यमधिश्रित्य आहवनीयमभ्युद्द्रवान् अभिवाञ्छन्ति तेन त्वां प्रीणयति । लेट्याडागमः । तस्मादित्यादि गतम् ॥

3 प्रजापतिरित्यादि ॥ प्रथमसृष्टोऽग्रि: प्रजापतिव्यतिरिक्तं आलम्भ्यं भक्ष्यं अवित्त्वा अलब्ध्वा प्रजापतिमेवात्तुं प्रजापतिमाभिमुख्येन पर्यावर्तत । लभेः 'पोरदुपधात्' इति यत् । 'आङो यि' इति नुम् । अथ प्रजापतिः मृत्योः अग्निदाहजन्मनो भीतः आदित्यमात्मन उत्पाद्य तमग्नये आगच्छते हुत्वा भक्ष्यत्वेन दत्वा तस्मादग्नेः पराङ् अपमृत्युनिवृत्तये पर्यावर्तत तस्मादपागच्छत्, ततो मृत्युमुपाजयत् प्रजापतिः । एवं वेदिता मृत्युमपजयति । स मृत्युरकालमृत्युः, तत्पार्श्वे अकालमृत्युर्नास्तीत्यर्थः। तस्मादित्यादि । एवमादित्योऽग्निहोत्रद्वव्यं प्रजापतेरासीदिति यो वेद, उत अप्येकाहं न जुह्वति अस्य तदपि हुतमेव भवति, अविच्छेदेन हुतं भवति । असौ खल्वादित्योऽग्निहोत्रद्रव्यं, स च सायं नित्यमग्निमनुप्रविशति ॥

इति तैत्तिरीयब्राह्मणे द्वितीयाष्टके प्रथमप्रपाठके षष्ठोऽऽनुवाकः ॥  
