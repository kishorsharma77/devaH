

  
1 अतः परमग्निहोत्रब्राह्मणमग्न्यार्षेयम् - अङ्गिरसो वा इत्यादि ॥ आसिरस्मिन् विषये सकर्मक इत्येके । तत्रासनं नाम कर्मविशेषः, तमकुर्वनित्यन्ये । कंसवधमाचष्टे कंसं घातयतीतिवत् । तेषां पृश्निः शुक्लवर्णा धेनुः घर्मधुक् प्रवर्ग्यार्थस्य पयसो दोग्ध्र्यासीत् । सा पृश्निस्तदानीमनावृष्ट्या तृणाद्यनिष्पत्तेः ऋजीषेण सोमस्याभिषुतस्य कल्केन अजीवत् प्राणानधारयत् । अथ तां तथा जीवन्तीं पश्यन्तोऽङ्गिरसः अब्रुवन् - कस्मै प्रयोजनाय वयं सत्रमास्महे किमन्यत्फलं साधयितुं वयमीहामहे, ये वयं अस्या अस्माकमेवोपकारिण्याः पृश्नेः प्राणयात्रार्थमोषधीः ओषधिमात्रमपि न जनयामः जनयितुं न शक्नुमः इति । अथ ते तथा मन्यमानाः दिवो वृष्टिमसृजन्त उदपादयन् । तत्र यावन्तः स्तोकाः उदबिन्दवः पृथिव्यां अवापद्यन्त अवपतन्ति तावत्यः ओषधयोऽजायन्त तज्जलमोषधित्वेन परिणतमभवत् । पितरोऽग्निहोत्रे भागलिप्सवः ता ओषधीः विषेणालिम्पन् । अथ सा पृश्निः तासां ओषधीनां विषदिग्धानां जग्ध्वा भक्षयित्वा रुप्यन्ती मुह्यन्ती ऐत् आगच्छत्, आङाटोरेकदेश उदात्तः, रुपु विमोहने, दैवादिकं मतम् । अथ तां तादृशीं पश्यन्तः अङ्गिरसोऽब्रुवन् - कः इदं ओषधीर्विषमकार्षीदिति । करोतेर्लुङि 'मन्त्रे घस' इत्यादिना च्लेर्लुक्, वेदोपलक्षणत्वान्मन्त्रग्रहणस्य । लङि वा 'बहुलं छन्दसि' इति शपो लुक् । अथ पितरोऽब्रुवन् - भागधेयमिच्छन्तो वयमकार्ष्मेति । अथाङ्गिरसोऽब्रुवन् - किं वो युष्माकं भागधेयं यत् दद्म इति । अथ पितरोऽब्रुवन् - अग्निहोत्रे अस्माकमप्यस्त्विति अग्निहोत्र एव वयमपि भागिनौ भूयास्मेति । अथाङ्गिरसस्तेभ्यो भागत्वेन एतत्प्रायच्छन् यद्धुत्वा निमार्ष्टि 'स्वधा पितृभ्यः' इति, ततः प्रभृति पितृभ्योऽङ्गिरोभिर्दत्तमिति । ततस्ते पितर ओषधीरपगतविषभागा अस्वदयन् स्वादूकृतवन्तः । छान्दसः उपधावृद्ध्यभावः । एवं वेदित्रे ओषधयस्स्वदन्ते स्वादूभवन्ति । 'स्वद ष्वद आस्वादने' भौवादिकः, अनुदात्तेत् ॥

2 ते वत्समित्यादि ॥ उपावासृजन् दोहनार्थं मातृसकाशं प्रापयत् वत्सम् । केनाभिप्रायेण? इदमूधस्स्थं दुग्धाख्यं अस्मभ्यं प्रदापय, यथेयं पस्तुतस्तनी अस्मभ्यं भूरि दुग्धं प्रददाति तथा कुर्विति । अथ वत्सोऽब्रवीत् - वरं वृणै वरं वरीतुं प्राप्तोऽयं मम कालः, तस्मात् वृणै । प्राप्तकाले लोट् । दशरात्रीः मदर्थं जातं दुग्धं न दोहन् न दुद्युः, मज्जन्मन आरभ्य दशरात्रीरिति प्रतिपादनार्थं जातग्रहणम् । दुहेर्व्यत्ययेन शप् । आसंगवं च मात्रा सह चराणीति । मर्यादायामाकारः । द्वितीयोऽर्धप्रहरस्संगवः । तस्मादित्यादि । गतम् ॥ वारे वृतं वरणकाले वृतमस्येदं, तस्मात् वत्सं संसृष्टधयं होमार्थेन दुग्धेन संसृष्टं पिबन्तं दशरात्रादूर्ध्वमपि कृत्स्नपायिनं रुद्रो घातुकः हन्तुकामस्स्यात् । 'लषपतपद' इत्युकञ् । सायं प्रातश्च होमार्थं दुग्धं पिबन्तं वत्सं पशूनां पतित्वात् देवः स्वयमेव दण्डयतीति । हेतुं चाह - अति हीत्यादि । अतीत्य संधां संधानं समयं स्वयं पिबति वत्सः, तं तु देवो न सहत इति । 'आतश्चोपसर्गे' इत्यङ्, 'हि च' इत्याख्यातस्य निघाताभावः ॥

इति तैत्तिरीयब्राह्मणे द्वितीयेऽष्टके प्रथमे प्रथमोऽनुवाकः ।  
