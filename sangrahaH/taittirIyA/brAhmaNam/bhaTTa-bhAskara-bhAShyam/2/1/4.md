

  
1 उत्तरावतीमित्यादि ॥ उत्तरं भूयः बहुलं भूयस्तया प्रशस्तं वा यस्यामाहुत्यां सा उत्तरावती । भूम्नि प्रशंसायां वा मतुप्, 'अन्येषामपि दृश्यते' इति दीर्घत्वम् । अवागञ्चतीत्यवाची, पूर्वस्मादुत्तरमवाचीनमल्पं यस्यां साऽवाची तां अवाचीनाम् । इदानीमाहुतिद्वयस्य स्वरूपं स्वयमेव दर्शयति - यमित्यादि । वसीयान् वसुमत्तरः कनीयः अल्पतरं 'युवाल्पयोः कनन्यतरस्याम्' । भूयो बहुतरं बहुलतरं 'बहोर्लोपो भू च बहोः' । पापीयान् पापतरः वसुहीनः ॥

2 हुत्वेति ॥ सकृद्धुत्वा मध्ये उपसादयति, अजामित्वाय अनालस्याय, अव्यवधानेन ह्यनुष्ठानमालस्यं जनयेत् । अपिच व्यावृत्त्यर्प चाहुत्योरेकाहुतित्वं मा विज्ञायेतेति ॥

3 अननुध्यायिनमिति ॥ निकर्षेऽनुशब्दः । अन्यत्र होमात् क्रुद्धो यजमानं निकृष्टमनुध्यायति, प्रतीक्षणेन शान्तोऽनुध्यायी न भवति गार्हपत्यः ॥

4 अग्निहोत्रस्य वा इत्यादि ॥ स्थाणुः स्थितिहेतुः स्तम्भः अग्निहोत्रस्य, यश्च स्थाणुरस्ति, यद्वा - तद्धार्यते, तं य ऋच्छेत् प्राप्नुयात् तेन निरुद्धं स्यात् यज्ञस्यैव स्थाणुमृच्छेत् यज्ञनिरोधमेव प्राप्नुयात् ततःपरं यज्ञ एव नास्तीति । प्रतिबन्धवचनेन षष्ठीसमासः । पूर्वाऽऽहुतिरग्निहोत्रस्य स्थाणुस्थानीया, तामुत्तरया आहुत्या यद्यभिजुहोति होमेनाभिक्रामयेत् यज्ञप्रतिबन्धं प्राप्नुयात् । तस्मात्पूर्वाहुतिमतिहाय अतिक्रम्य अन्यत्रावकाशे उत्तरामाहुतिं जुहोति यज्ञस्थाणुमेव परिवृणक्ति परिवर्जयति । अपिच भ्रातृव्यमाप्त्वा यथा लोके कश्चिच्छत्रुमतिक्रम्य गच्छति तथेवेदम् ॥ 

5 अवाचीनमित्यादि ॥ बिलान्तादारभ्य उन्मार्ष्टि निषिक्तस्य रेतसः जननस्थानीयं तत् ॥

6 ब्रह्मवादिन इत्यादि ॥ उन्नयनस्याहुत्यर्थत्वात् प्रत्युन्नयनमाहुतिभिर्भाव्यमिति चतुश्चोन्नीयते द्विस्तु हूयतेऽस्मिन्नग्नौ । अथेतरे द्वे आहुती क्व अग्नौ भवत इति ब्रह्मवादिनः पर्यनुयोगमाहुः । तेभ्योऽग्नो वैश्वानर इत्युत्तरम् । एष वा इत्यादि । प्राशनविधिर्गतः । न हि प्रतिपत्तिरुन्नयनं प्रयोजयतीत्यभिप्रायेण द्वेद्वे आहुती जुहेतीत्युक्तम् । द्विर्जुहोतीत्यादि । गतम् ॥

7 ब्रह्मवादिनो वदन्ति किंदेवत्यमित्यादि ॥ वैश्वदेवमित्युत्तरं ब्रूयात् । वैश्वदेवत्वं प्रतिपाद्यमित्याह - यद्यजुषस्योदि । ऐन्द्राग्नमिति । इन्द्रः ईश्वरत्वादाहुत्याः । प्राजापत्यमिति । अनिरुक्तरूपत्वात्, ओषधीनामिति । मार्जनयोरोषधिदेवतात्वं मन्त्रलिङ्गात् । गर्भाणामिति । तेनाप्यायिता गर्भा अनश्नन्तः अभुञ्जाना वर्धन्त इति । मनुष्याणामिति । पानीयप्रियत्वात्तेषाम् । उदङ्ङित्यादि । गतम् । आत्मनो रक्षणार्थम् । निर्णेजनं स्रुचश्शोधनम् । निष्टपनं तस्या अग्नौ तापनम् । स्वगाकरणं कर्मसमापनम् । आत्मगामि फलं तदेति । उद्दिशतीति । 'सप्तर्षिभ्यस्त्वा' इति स्रुचा उद्दिशति सप्तर्षींस्तेन तर्पयति । दक्षिणेत्यादि । व्याख्यातम् ॥

8 हुत्वेति ॥ होमानन्तरं पुनः अग्निं ज्वलयति ब्रह्मवचसस्य संदीपनाय भाति । न बर्हिरित्यादि । बर्हिः परिस्तरणम् । असंस्थित इत्यादि । यावज्जीववचनात् । दर्शपूर्णमासयोस्तु वचनात्प्रहरणं न्यायसाम्येऽपि । अपो निनयतीत्यादि । अग्निहोत्रस्थालीप्रक्षालनैरपो निनयति, अवभृथस्यैवेदं रूपं करोतीति । पूर्ववल्ल्ट्लिटोरन्यतरः ॥

इति तैत्तिरीयब्राह्मणे द्वितीयाष्टके प्रथमप्रपाठके चतुर्थोऽनुवाकः ॥  
