

  
1 प्रजापतिरित्यादि ॥ तमनु प्रजाः असृज्यन्त तं प्रजापतिं अभाग अलब्धभागोऽग्निः उपास्त भागं मे देहीत्युपासितवान् । अथाग्निरलब्धभागोऽस्य प्रजापतेस्स्वभूताभिस्सह अपाक्रामत् प्रजा अप्यादाय पलायत । अथ तमग्निं अवरोद्धुकामोऽन्वैत् अन्वगच्छत्, प्रजापतिरवरोद्धुं च नाशक्रोत् । 'शकि णमुल्कमुता' इति कमुल्प्रत्ययः । स तपोऽतप्यतेत्यादि । उपारमत गमनान्निवृत्तः । स एव प्रजापतिः अतापि तपसा अविध्यतेति । स्य 'स्यश्छन्दसि बहुलम्' इति सोर्लोपः । सः रराटात् ललाटात् । कपिलकादित्वाल्लत्वविकल्पः । स्वेदं उदमृष्ट उत्सृष्टवान् । तस्माद्यस्य दक्षिणतः पार्श्वात् केशा उत्सृष्टाः ऊर्ध्वं उदवमृज्यन्ते तां ज्येष्ठलक्ष्मीं श्रेष्ठलक्षणां प्राजापत्यामित्याहुः । प्रागृह्णात् अग्नेरुपरि होतुं अग्निना सहितमधारयत् । व्यचिकित्सत् विचारितवान् जुहवानि मा हौषमिति 'विचार्यमाणानाम्' इत्युदात्तः प्लुतः । ततःप्रभृति विचिकित्सा जाता । य एवं विद्वान् कार्यारम्भेषु विचिकित्सति स प्रशस्तमेव कार्यं चेतयते जानाति ॥

2 स्वैवेत्यादि ॥ तवात्मीया वाक् सैवाहमिति वागब्रवीत् । प्रजापतिश्चाजुहोत् । स्वैव वागहं, किमिदानीं विमृश्यत इति । यद्वा - सुष्ठु मदभिप्रायानुरूपमेव आहेत्यजुहोत् । ततःप्रभृत्याकारान्तो निपातस्स्वाहाकारो जातः । करोति स्वाहाकारेण वीर्य कर्मफलं स एव साधयति । भोगायैवेति । एवं विदुषो हुतं न वृथा भवति ॥

3 तस्या इत्यादि ॥ पुरुषाश्वगोअव्यजासृष्ट्यनन्तरं अग्निरबिभेत् इत्थमयमाहुतीभिः आहुतिपरंपरया माऽऽप्नोतीति गृह्णाति न विमुञ्चति, न च मम भागमसाधारणं प्रयच्छति तस्मात्तिरोभवामीति मत्वा प्रजापतिमेव पुनः प्राविशत् आत्मसृष्टेः प्रागिव तस्मिन् लीनोऽभवत् ॥

4 तमित्यादि ॥ जायस्व प्रादुर्भव इति । किं भागधेयमभिलक्षीकृत्य 'अभिरभागे' इत्यभेः कर्मप्रवचनीयत्वं त्वत्र लक्षणे । तुभ्यमेवेत्यादि । हूयाता इत्युपसंवादोपनिपाते लेट् । 'लेटोऽडाटौ' इत्याट्, 'वैतोऽन्यत्र' इत्यैकारः । ततः प्रभृत्यग्निहोत्रमग्नेरेव भागोऽभवत्, तस्मादेव तस्याग्निहोत्रत्वमिति ॥

5 तद्धूयमानमित्यादि ॥ नौ आवयोरेवैतत् अग्निहोत्रं स्वं, तस्मादग्नये केवलाय मा हौषीः । गतमन्यत् ॥

6 आग्नेयीत्यादि उदितहोमविधिः ॥ इन्द्र ईश्वरस्सूर्यः ॥

7 तथेत्यादि सायंप्रातर्होमस्तुतिः ॥ रात्रिमनु रात्र्या हेतुना । 'अनुर्लक्षणे' इति कर्मप्रवचनीयत्वम् । रात्रौ प्रजा निषिच्यते दिवा निषेधात् । अह्ना हेतुना प्रतितिष्ठन्ति, तस्य सर्वव्यापारहेतुत्वात् । यदित्यादि । गतम् ॥

8 प्रजापतिरित्यादि ॥ अग्निहोत्राख्यं होमद्वयं मिथुनमपश्यत् । 'अग्निर्ज्योतिर्ज्योतिः ' इत्यादिना यजुषा एकं, तूष्णीमेकमजुहोत् । गतमन्यत् । अथो इत्यादि । यथा दिवा प्रजानन् पश्यन् गच्छति पान्थादिः तादृगेव यदुदिते पश्यन्, जुहोति ॥

9 अथो खल्वित्यादि ॥ अपि च खल्वाहुः - यस्य गृहे द्वौ पुण्यौ वसतः पुण्यात्मानौ युगपत्सन्निदधाते, तयोरन्यं राधयति अभिमतदानेन तोषयति अन्यतरं न तोषयति तावुभावपि स ऋच्छति कृच्छ्रमापादयति । 'ऋच्छ गतीन्द्रियप्रळयमूर्तिभावेषु' । न च द्वावपि तुल्यमाराधयितुं शक्यत इति भावः । यस्मात् द्वयोरपि पृथगाराधने कृतेऽपि तुल्यसमाराधने चित्तवैषम्यात्, अतोऽन्यस्य अभ्यर्हितमाराधनं मन्यते, तस्मादुभावपि तस्य नाराधितौ भवतः, तस्मादा(दना)राधयन्नपि कृच्छ्रमापादयति पृथग्वाऽऽराधयिता, तस्मात्सायं प्रातश्च उभाभ्यां सहहोतव्यमिति वक्ष्यति । तदर्थमिदानीं अग्न्यादित्ययोस्महावस्थानं प्रतिपादयति - अग्निं वावेत्यादि । तेजोद्वयस्य संघातत्वसंपत्त्या दूरादपि रात्रावग्निः दृश्यते । महतः आदित्यतेजसोऽग्नावनुप्रवेशादग्नेरौज्जल्यातिशयो रात्रौ, दिवा तु महत्यादित्यतेजसि अग्नेस्समारूढत्वात् धूम एव अग्नेः दूराद्दृश्यते अभिभूत इवाग्निर्न दृश्यते, अग्निरपि रात्रौ दूराद्दृश्यते ॥

10 यदग्नय इत्यादि ॥ आवृश्च्येत आच्छिद्येत । केवलहोमस्य निन्दा । पञ्चम्यर्थे चतुर्थी । देवताभ्यः समदं कलहमुत्पादयेत् । अग्निर्ज्योतिरित्यादि मिश्रलिङ्गविधिः । तथा सत्युभयत्र उभाभ्यां सह होमात् न पूर्वोक्तदोषः । आवृत्तेरुभयार्थत्वादुभयोस्तृप्तौ कर्मनिर्वृत्तेः देवताश्च न कलहायिष्यन्ते ॥

11 अग्निर्ज्योतिरित्यादिरवयवस्तुतिर्मन्त्रयोः ॥ अत्र प्रजाज्योतिरिति प्राशनमन्त्रः केषांचितस्यैकवचनं प्रजोत्पत्तिक्रमानुसारेणेति वेदितव्यम् । यथाऽग्निर्ज्योतिरिति निषिच्यते रेतोऽग्निना प्रजाज्योतिरिति तद्रेतः प्रजात्वेन जनयति सूर्यः ॥

12 उदितहोमनिन्दा अनुदितहोमस्तुत्यर्था, तस्माद्विकल्प इत्याहुः यथेत्यादि ॥ प्रद्रुताय वैमुख्येन गृहात्प्रस्थिताय अतिथये अतिथिमुद्दिश्य शून्याय असंनिहितातिथिकाय आवसथाय गृहाय । सप्तम्यर्थे चतुर्थी । शून्ये गृहे आहार्ये अतिथये उपाहर्तव्यमातिथ्यभोजनादिकं यथा हरन्ति तादृक् तद्भवति यदुदिते हूयते, अग्नेस्तदानीं गतत्वात् प्रत्यक्षस्य सूर्यस्यैव स्यात्, मन्त्रे च प्राथम्यात्तेनैव गृहीतत्वात् । अनुदिते तु सूर्याय होमे द्वयोरपि स्यात्, प्राथम्यसंनिधानाभ्यां द्वयोः । एतदेव समर्थयते क्वेत्यादि । कुत्रेदं दृष्टं? किं। ततस्ततद्भवति तद्भागं प्राप्नोति । द्वितीयार्थे पञ्चमी । किं प्राप्य तदवतिष्ठते? । 'अहेति विनियोगे च' इति निघाताभावः । किं? यत् स न वेद, सोऽतिथिर्यदातिथ्यं न जानाति । कः? यस्मा अतिथये तद्धरन्ति नयन्ति यत् न स वेद प्राप्नोतीत्येव । तत्क्वदृष्टं? न कुत्रचिदपि । असंभावितमिति किमेवैतदित्याहुः । तस्मादुदितहोमस्तत्तुल्य इति । यस्मादेवं तस्मात् यत् औषसं उषसि भवं अनुदित एव हुतं तदेव संप्रति साप्रतिकं युक्तं, संनिहितत्वात् गृहीतम् । अथो अपिच यथा लोके कश्चित् प्रार्थं प्रस्तुतकार्यं साधयन्तं पुरुषं औषसं उषस्येव परिवेवेष्टि भोजयति जनः तत्तुल्यं भवत्यौषसं हुतमिति ॥

इति तैत्तिरीयब्राह्मणे द्वितीयाष्टके प्रथमप्रपाठके द्वितीयोऽनुवाकः ।  
