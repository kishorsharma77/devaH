

  
1 ब्रह्मवादिन इत्यादि ॥ अग्निहोत्रप्रायणाः । अग्निहोत्रारम्भाः दर्शपूर्णमासादयो यज्ञाः तत्पूर्वत्वात् । अग्निहोत्रमिदं किंप्रायणं किमारम्भमिति पर्यनुयोगं वदन्ति ब्रह्मवादिनः । वत्सः वत्सो पावसर्जनमग्निहोत्रस्य प्रायणम् । एतेन पयो नित्यमिति गम्यते । आश्वलायनवचनं च 'पयसा नित्यहोमः' इति । अतो यज्ञानामग्निहोत्रं प्रायणम् ॥

2 इदानीमग्निहोत्रं महाक्रतुत्वेन रूपयति - तस्येत्यदि ॥ तस्याग्निहोत्रस्य यज्ञस्य पृथिव्यादयः सदस्स्थानीयाः । दिव्या आपो वर्ष्याः । स्वगाकारः समापयिता । यस्मादाहिताग्नेस्संस्थितोऽयं समस्तभुवनाधारः समस्तभौवनसामग्रीको महाक्रतुरग्निहोत्रं नाम नित्यो वर्तते । तस्मादाहिताग्नेस्संबन्धि यत्किंचिद्दत्तं तत्सर्वमपि बर्हिष्यं बर्हिर्दत्तम् । बर्हिरिति यज्ञनामसु पठ्यते ॥

3 यत्सायमिति ॥ सायंहोमेन रात्रिं दक्षिण्यां दक्षिणया साध्वीं निर्वर्त्यमानदक्षिणां, प्रातर्होमेन अहः दक्षिण्यं दिवसं कुरुते । तस्मात् यत् ततः तयोः अहोरात्रयोर्ददाति सा दक्षिणा यज्ञदक्षिणैव भवति । सप्तम्यर्थे तसिल् ॥

4 यावन्त इत्यादि ॥ ते सर्वेऽपि पराऽभवन् असुरवशं गताः । सर्वस्यान्नस्य एकदेशं समवदाय अग्निहोत्रमजुहवुः । तस्मादाहुरित्यादि गृहाणां गृहसंबन्धिनां दोषाणां निर्हरणं अग्निहोत्रं देवा अपश्यन्, ये सर्वस्य समवदाय हुतवन्त इति ब्रह्मवादिन आहुः । यदित्यादि । सायं होमो रात्र्या हुताद्याय भवति । यद्रात्रावद्यते ततसर्वं हुतमेवाद्यते यथा तदर्थं भवति । यद्रात्रावद्यते तत्सर्वं हुतमेवाद्यते यथा तदर्थं भवति । हुतस्यादनं हुताद्यम् । छान्दसो भावे क्यप् । प्रातर्होमश्चाह्नो हुताद्याय भवति, अहस्संबन्धि सर्वं हुतमेव । यस्मादेवं तस्मात् यत्ततः तयोरश्नाति तत्सर्वं हुतमेव भवति । द्वयोरित्यादि गतम् ॥

5 इमामेवेत्यादि ॥ प्रथमया गवा दुह्यमानया हेतुना पृथिव्येव दुग्धा भवति, उत्तरया द्यौर्दुग्धा भवति । 'लोपस्त आत्मनेपदेषु' इति तलोपः । 'चादिलोपः' इति निघाताभावः । प्रथमायाः पयोऽधिश्रित्य तस्मिन् द्वितीयस्याः पय आनयति तद्योनौ रेतस्सेचनतुल्यं भवति । प्रजनननिमित्तं तद्भवति । आज्येनेत्यादि गतम् । पयसि नित्य एव कामः । रूपेण द्वारेण । अस्मै यजमानाय । पशून् लभते ॥

6 औषधा इत्यादि ॥ ओषधिप्रभवाः मनुष्याः । अन्नपरिणामत्वात् । तस्मादन्नपरिणामयवागूहोमस्सजातलाभाय भवति । स्वेनैव भागधेयेन हेतुना सजातसमूहात्मकग्रामसिद्धिः ॥

7 अयज्ञो वा इत्यादि ॥ उन्नयने चतुष्टयान्वयाच्चतुरक्षररथन्तरलाभः । रथन्तरशब्दस्य चतुरक्षरत्वात् । रथन्तरस्य साम्न एवैतत् स्वरूपमग्निहोत्रे कृतं भवति । स्तोभाक्षराभिप्रायं वा चतुरक्षरत्वम् । तस्मात् ससामत्वान्नायज्ञत्वमिति । उपरीति । उद्यम्यैव हरति नयति । अन्तरिक्षं भवति वामदेव्यम् । तस्माद्वामदेव्यस्यापि रूपमग्निहोत्रे कृतं भवति । द्वित्वान्वयात् द्व्यक्षरबृहत्सामरूपलाभोऽग्निहोत्रेऽपि कृतो भवति । सामन्वदिति । 'अनो नुट्' ॥

8 यो वा इत्यादि ॥ उपसद्यागस्थानीयानि उपसादनानि यो वेद एनमुपसद उपनमन्ति । उपसद्वान् यज्ञोऽस्य वशगो भवति । किं च उपसत्तारं उपासितारं च लभते सर्वसेव्यो भवति ॥

9 उन्नीयेत्यादि ॥ उन्नयनानन्तरं गार्हपत्यस्य समीपे सादयेत् होष्यन् हुत्वा चाहवनीयस्य । पृथिव्यादयः प्रीता भवन्ति । एता वा इत्यादि गतम् ॥

10 यो वा इत्यादि ॥ आश्रावितादिज्ञस्यैवाग्निहोत्रं संभवति । आश्रावितादीनां प्राणादिस्थानीयत्वं शक्तिसंकल्पसामान्यादिना द्रष्टव्यम् । प्राण आश्रावितं प्राथम्यात्, अपान प्रत्याश्रावितं तदुत्तरकालभावित्वात्, मनो होता संकल्पयितृत्वात्, चक्षुर्ब्रह्म साक्षी, निमेषो वपट्कारः समाप्तत्वात् । एवं वेदितुरेव हुतं भवति । अन्येषां तु वृथा प्रयासः ॥

11 सायंयावान इत्यादि ॥ यातेः 'आतो मनिन्' इति वनिप् । अस्य यजमानस्य प्रजया च पशुभिश्च वितिष्ठेरन्, एतानादाय विशिष्य तिष्ठेयुः । 'समवप्रविभ्यः' इत्यात्मनेपदम् । गतमन्यत् ॥

12 अरुण इत्यादि ॥ अरुणो नाम उपवेशस्य पुत्रः । अग्निहोत्र इत्यादि गतम् । मत्पापीयांसः मत्तो निकृष्टाः । 'अल्पाच्तरम्' इतिवत् स्वार्थिकः प्रकर्षप्रत्ययः । चतुरुन्नयतीत्यादि । सप्तत्वान्वयात् सप्तदशशक्वर्यात्मकं वज्रं वीर्यं सायंप्रातर्भ्रातृव्याय प्रहरति प्रेषयति यजमानः । ततस्स्वयं संपद्यते । भ्रातृव्यः पराभवति नश्यति ॥

इति तैत्तिरीयब्राह्मणे द्वितीयाष्टके प्रथमप्रपाठके पञ्चमाऽनुवाकः ॥  
