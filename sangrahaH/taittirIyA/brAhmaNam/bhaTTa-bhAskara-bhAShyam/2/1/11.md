

  
1 ऋतं त्वेत्यादि ॥ होष्यन् हुत्वा चाग्निं परिषिञ्चति । अग्निः ऋतं मानसं तथ्यं, आदित्यः सत्यं वाचिकं तथ्यं, अग्न्यादित्यवल्लोकानां धारकत्वात्ताच्छब्द्यं तयोः । यस्मादेवमृतात्मानं त्वां सत्येन सत्यात्मना आदित्येन सह परिषिञ्चामि, तथा सत्यात्मानं त्वामृतात्मनाऽग्निना सह परिषिञ्चामि इति सायं प्रातश्च परिषिञ्चति । तत् तस्मान् अग्निमादित्येन आदित्यं चाग्निना सह परिषिञ्चति । तयोश्च सिक्तयोस्सर्वो लोकत्सिक्तो भवति, तन्मयत्वाल्लोकानाम् । ततश्च यावत् यावन्तं कालं अहोरात्रौ भवतः एवं क्रियमाणे सायंप्रातर्होमे शक्तौ भवतः । 'हेमन्तशिशिरावहोरात्रे च' इति पूर्ववल्लिङ्गता । तावत् तावन्तं कालं अस्य लोकस्य नार्तिः न कृच्छ्रापत्तिः, न रिष्टिः न विनाशः । नान्तः न विषादः । न पर्यन्तः अपरिच्छिन्नविभवः चिरं जीवति ॥

2 अथ वेदितुः स्तुतिः - यस्यैवं विदुषो जुह्वति ॥ यश्चैवं वेद अपि ॥

इति भट्टभास्करमिश्रविरचिते यजुर्वेदभाष्ये तैत्तिरीयब्राह्मणे ज्ञानयज्ञाख्ये द्वितीयेऽष्टके प्रथमप्रश्ने एकादशोऽनुवाकः ॥
समाप्तः प्रथमः प्रश्नः ॥
एष निष्पावके शाके कुशिकान्वयजन्मना ।
भट्टभास्करमिश्रेण ज्ञानयज्ञः प्रवर्तितः ॥  
