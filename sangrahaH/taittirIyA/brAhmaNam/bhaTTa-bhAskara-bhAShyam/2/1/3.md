

  
1 रुद्रो वा इत्यादि ॥ स्वयं रुद्र एव अग्निः, पत्नीस्थानीया स्थाली, अपत्यानामिव पयस आधारत्वात् । तां यदा गार्हपत्यस्य मध्ये अधिश्रयेत् रुद्राय पत्नीमपि दध्यात् उपहारत्वेन दद्यात् ।ततश्च सा प्रमायुका मरणशीला स्यात् । छान्दस उकङ् । तस्मात् उदीचोऽङ्गारान्निरूह्य निर्गमय्य तत्र अधिश्रयति स्थालीं पत्न्याः रक्षणार्थम् । व्यन्तान् विगतान्तान् गार्हपत्ये संसृष्टान् अङ्गारान् करोति, तथा हि सति पत्न्यप्रमायुका भवति ॥

2 घर्मो वा इत्यादि ॥ घर्मः प्रवर्ग्यः खलु यः अहरहः प्रवृज्यते; अग्निहोत्रं नाम घर्मः अशान्तो भवति । तस्मात् पशुकामस्य प्रतिषिञ्चेत् स्रुवेणापस्तत्र क्षिपेत् । यस्मात् शान्तं पशव्यं पशुभ्यो हितं भवनि, गवादिभ्यो यत् । नेत्यादि । गतम् ॥

3 अथो इत्यादि ॥ सर्वेषां प्रतिषेकविधिः नित्य एव, न काम्यः । तथा न होमतुल्यत्वं प्रतिषेकस्याह । तस्मात् उभयं प्रतिषेको होमश्च उभयफलसिद्धये कृतं भवति । सिचेः छान्दसः क्यप्, करोतेश्छान्दसो लुङ् ॥

4 प्रच्युतमित्यादि ॥ प्रच्युतमस्माल्लोकात् देवतायै संकल्प्य शृतत्वात्, अगतं देवसकाशं शृतस्यानभिघारितस्यैतदयोग्यत्वात्, तस्मादभिद्योतनं अभिघारणस्थानीयमिदं कुर्यादिति । अपिचाभिघारणेन एनत् देवान् गमयति देवयोग्यमेव करोति 'देवमनुष्य' इत्यादिना त्राप्रत्ययः ॥

5 पर्यग्नीत्यादि ॥ अग्रेः परितस्संचरणं पर्यग्निकरणम् । त्र्यावृत् व्यावृत्तिकः । अपिच मेध्यत्वाय पर्यग्निकरणं भवति ॥

6 यत्प्राचीनमित्यादि ॥ प्राचीनं प्राङ्मुखगतिकं यद्युद्वासयेत् उदूहेत् यजमानं शोकार्तं कुर्यात् 'विभाषाञ्चेरदिक्स्त्रियाम्' इति खः । दक्षिणा दक्षिणस्यां, 'दक्षिणादाच्' । उदीचीनं उदग्गतिकम् । वर्त्मेति । भूमौ कृषन्नेवोद्वासयति संतत्यै यज्ञस्य विच्छित्तिर्मा भूदिति ॥

7 निष्टपति अग्निहोत्रहवणीं गार्हपत्ये आहवनीये वा ॥ 'निसस्तपतौ' इत्युपस्तरणस्थानीयं निष्टपनम् । चतुस्संख्यान्वयात् चतुष्पदपशूनामवरोधः । सर्वानिति । सर्वान् स्रुवान् पूर्णान् अग्निहोत्रहवण्यां उन्नयति, सर्वे हि घटादयो राद्धास्संसिद्धाः पूर्णाः पुण्या मङ्गळो भवन्ति । यद्वा - पुण्याः मङ्गलाः पूर्णाः, त एव हि राद्धा सिद्धिभाजो भवन्ति ॥

8 अनूच इति ॥ पक्षान्तरमिदं वैषम्याभ्युपगमे । अनूच उन्नयति उत्तरोत्तरमन्वग्भूतान्, प्रथमं पूर्णमुन्नयति, अथ तत ईषदूनं, अथ ततस्ततरं, अथ ततस्तततरमिति तत्प्रजाया अनूचीनत्वाय भवति, अनुक्रमेण कनीयसी प्रजोत्पद्यते तथाऽनूची सती प्रजासमृद्धिरस्य भवति । 'चौ' इति पूर्वपदस्य दीर्घत्वं, अन्तोदात्तत्वं च । संमृशतीति लौकिकेभ्यो व्यावृत्त्यर्थम् ॥

9 नाहोष्यन्निति ॥ यत्राग्नौ होष्यन् न भवति तत्समीपे न सादयेद्धविः यदि तथा कुर्यात् यथा लोके कश्चित्फलादिकं अन्यस्मा उपनिधाय अग्रे दर्शयित्वा अन्यस्मै यच्छति तत्तुल्यं, ततश्च अयमस्मै अग्नये आवृश्च्येत, अमुमग्निमुद्दिश्य अस्माच्चात्मा छिन्न एव । यद्येवं स यदाऽयमाहवनीये होष्यन् भवति, तदा हविष उपसादनमपि । न चेद्गार्हपत्यो लभते क्रुध्येदित्याह - यदेवेत्यादि । गतम् ॥

10 अग्निरबिभेदिति ॥ आहुतयो मां अत्येष्यन्ति अतिक्रम्य गमिष्यन्ति, मयि न प्रतिष्ठास्यन्तीति भीतोऽभूदग्निः । एतां समिधं दृष्ट्वा तामात्मन्यधत्त, ततोऽग्नावाहुतयोऽध्रियन्त नैनमत्यगमन् । यदित्यादि समिधोऽर्थं विवृणोत - यस्मादियमग्निं समयच्छत् नियच्छति संयादाहुतिकं कुर्वाण इन्धे तस्मात्समित् । समिधमित्यादिविधिः । इध्मस्थानीया समिदियमग्निहोत्रस्य, तच्चाहुतीनां प्रतिष्ठार्थं भवति ॥

11 ब्रह्मवादिन इत्यादि ॥ यदा एका समिदाधीयते, द्वे आहुती हूयेत अथेदानीं कस्यां समिधि द्वितीयाऽऽहुतिर्हूयते? यथा प्रतिष्ठिता स्यात् । उक्तं हिं 'समित्स्वाहुतयः प्रतितिष्ठन्ति' इति । अथ उभयार्थं द्वे चेत् समिधो आधीयेते भ्रातृव्यं शत्रुमस्य जनयेत्? सप्रतिपक्षत्वात्समिधः । तस्मादेकैव समिदाधेया । कथं तर्हि द्वितीयाऽऽहुतिः समिद्वती स्यादिति पर्यनुयोगावसरे समिदैक्येऽप्याहुत्योः समिद्वत्त्वं प्रतिपादयति - एकामित्यादि । एकामाहुतिं समिधमाधायान्यां जुहोति । यजुरेव समित्स्थानीयं, तस्मादुभे अपि समिद्वत्यौ भवतः । काष्ठसमित्का यजुस्समित्का चेति । 'झञः' इति मतुपो वत्त्वम् । न जनयति च भ्रातृव्यं, समानजातीयद्वयविषयत्वात्प्रतिपक्षभावस्य ॥

12 आदीप्तायां सर्वतो दीप्तायां समिधि होतव्यम् ॥ ज्योतिष्कृत्वेति । यथा लोके अतिथिमागतं ज्योतिष्कृत्वा प्रदीपं संनिधाप्य परिवेवेष्टि तत्तुल्यमादीप्तायां हवनमिति ॥

13 चतुरित्यादि ॥ उन्नयनहवनयोश्चतुष्टयद्वित्वयोरन्वयात् द्विपात् मनुष्यः चतुष्पादं गवादिकं अत्ति क्षीरादिद्वारेणोपयुङ्क्ते, चतुरुन्नीतोपयोगित्वाद्धोमयोः । अपिच द्विपदि चतुष्पादः प्रतिष्ठिता भवन्ति, होमयोः प्रतिष्ठितत्वात् । चतुरुन्नीतस्य यजमानैकविषयत्वात् द्विपदि यजमाने प्रतिष्ठिता भवन्ति । 'संख्या सुपूर्वस्य' इति पादस्य लोपस्समासान्तः, 'पादः पत् ' इति पद्भावः । द्विपदीत्यत्र 'द्वित्रिभ्यां पद्दन्' इत्युत्तरपदान्तोदात्तत्वम् ॥

इति तैत्तिरीयब्राह्मणे द्वितीयाष्टके प्रथमप्रपाठके तृतीयोऽनुवाकः ॥  
