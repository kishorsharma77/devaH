

  
1 रौद्रं गवीत्यादि ॥ सर्वदेवत्यत्वेन पयस्स्तूयते । तत् दोहात्प्राक् गवि स्थितं रौद्रम् । उपसृष्टं ऊधस्स्थं वायुदेवत्यम् । दुग्धं प्रागधिश्रयणात् । अधिश्रितं अधिश्रितावस्थम् । भिन्दवो बुद्वुदा वैश्वदेवाः । उदन्तं स्थाल्यवकाशलङ्घनेनान्यत्र परिवर्तनं पौष्णम् । विष्यन्दमानं स्थाल्यां बिलमतिलङ्घितं विविधं स्यन्दनं सारस्वतम् । शरः स्थासकं मैत्रम् । उद्वासितं अवतारितम् । उन्नितं स्रुचि गृहीतं बार्हस्पत्यम् । प्रक्रान्तं होमार्थं नेतुमारब्धं सावित्रम् । ह्रियमाणं आहवनीयं प्रति नीयमानं द्यावापृथिव्यम् । उपसन्नं आहवनीयसकाशे सादितं ऐन्द्राग्नम् । पूर्वाऽऽहुतिः सायमग्नेः, प्रातराहुतिरादित्यस्य, उपलक्षणवात् । उत्तराऽऽडुतिः प्रजापतेः, तूष्णीकत्वात् 'तूष्णीं वै प्राजापत्यम्' इति । ऐन्द्रं हुतम् ॥

इति तैत्तिरीयब्राह्मणे द्वितीयाष्टके प्रथमप्रपाठके सप्तमोऽनुवाकः ॥  
