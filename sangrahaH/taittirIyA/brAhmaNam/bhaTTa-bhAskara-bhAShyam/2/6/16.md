

  
(SB) 1-10पञ्चदशे सूक्तवाकप्रैषोऽभिहितः । षोडशे पितृयज्ञविषया मन्त्रा उच्यन्ते । पितृयज्ञश्च सूत्रकारेण निर्दिष्टः- 'पूर्ववत्पितृयज्ञः' इति । स च राजसूयप्रकरणे चातुर्मास्येषु 'सोमाय पितृमते' इत्यनुवाके व्याख्यातः । तदर्थानां मन्त्राणां दशानां प्रतीकानि दर्शयति - एतास्वृक्षु 'उशन्तस्त्वा हवामहे' एषा सामिधेनी, सेयं संहितायां द्वितीयकाण्डे व्याख्याता18 । 'आ नो अग्ने' 'त्वं सोम महे'19 इत्युभे आज्यभागयोः पुरोनुवाक्ये, ते च 'वृषासो अंशुः पवते'19 इत्यनुवाके व्याख्याते । 'सोमाय पितृमते पुरोडाशं षट्कपालं निर्वपति'17 इत्यस्मिन् कर्मणि 'त्वं सोम प्रचिकितः'18 'त्वया हि नः पितरः'18 इत्येते पुरोनुवाक्ये । तत्रैव 'त्वं सोम पितृभिः'18 इति याज्या । 'पितृभ्यो बर्हिषद्भ्यो धानाः'17 इत्यस्मिन्कर्मणि 'बर्हिषदः पितर ऊत्यर्वाक्'18 'आऽहं पितृन्सुविदत्रान्'18 इत्येते पुरोनुवाक्ये । 'उपहताः पितरः'18 इत्येषा याज्या । 'पितृभ्योऽग्निष्वात्तेभ्योऽभिवान्यायै दुग्धे मन्थम्'17 इत्यत्र 'अग्निष्वात्ताः पितरस्सोम्यासः'18 इत्येषा पुरोनुवाक्या । ता एताः 'त्वं सोम प्रचिकितः'18 इत्याद्यास्सप्त संहितायां 'उशन्तस्त्वा' इत्यनुवाके व्याख्याताः ॥
11अथ द्वितीयां पुरोनुवाक्यामाह - अग्निष्वात्ता अग्निष्वात्त नामकाः पितरः पितृविशेषाः । ते च चातुर्मास्यगतपितृयज्ञब्राह्यणे स्पष्टमभिहिताः - 'ये वा अयज्वानो गृहमेधिनः । ते पितरोऽग्निष्वात्ताः' इति । मनुष्यजन्मन्यग्निष्टोमादियागमकृत्वा स्मार्तकर्मनिष्ठाः सन्तो मृत्वा च पितृत्वं गताः तानग्रिष्वात्तानृतुमत ऋतुरूपेण यज्ञकालेन युक्तान् हवाहमे आह्वयामः । ये पितरो नराशंसे नरैः शंसनीय यज्ञे सोमादिरूपेण सोमपीथं सोमपानमाशुः प्राप्तवन्तः ते पितरो नोऽस्माकं सुहवाः सुखेनाह्वातुं शक्या अर्वन्तः शीघ्रगतिमन्तो भवन्तु । नोऽस्माकं द्विपदे मनुष्याय शं सुखकरा भवन्तु । चतुष्पदे पशवे च शं भवन्तु ॥
12अथ विकल्पितामन्यां द्वितीयां पुरोनूवाक्यामाह - अग्निष्वात्ताः पूर्वोक्तलक्षणाः पितरो ये सन्ति ये च यागं कृत्वा पितृलोकं प्राप्ता अनग्निष्वात्ताः पितरः ते सर्वेऽप्यंहोमुचः पापान्मोचयितारः सोम्यासः सोमपानार्हाः परे कृतयागा अवरे यागरहिताः द्विधा अप्यमृतासः मनुष्यवच्छीघ्रमरणरहिताः ते भवन्तः पितरोऽधिब्रुवन्तु देवानां समीपे यजमानमधिकं ब्रुवन्तु । यजमानानस्मानवन्तु ॥
13अथ तत्रैव याज्यामाह - अग्निष्वात्तनामकाः पितरो मदीयमिदं हविर्जुषन्ताम् । कीदृशा अग्निष्वात्ताः? वान्यायै मृतवत्साया धेनोर्दुग्धे प्रक्षिप्तं करम्भं यवपिष्टरूपं मन्थं जुषाणाः । तेषु मध्ये ये परे उत्कृष्टाः ये चावरे निकृष्टाः ते सर्वेऽप्युदीराणा अस्मिन्कर्मणि उत्कर्षेण प्राप्ता ऋतुभिर्यज्ञकालाभिमानिदेवैः सह संविदाना ऐकमत्यं गताः इन्द्रवन्तः परमैश्वर्ययुक्तेन पितृराजेन यमेन संयुक्ताः ॥
14-16अत्र शाखान्तरानुसारेण हविरन्तरं सूत्रकार उदाजहार- 'अग्नये कव्यवाहनाय यमाय वा मन्थम्' इति । तत्र द्वयोः पुरोनुवाक्ययोरेकस्या याज्यायाश्च प्रतीकानि दर्शयति - एतास्तिस्रः 'उशन्तस्त्वा हवामहे' इत्यनुवाके संहितायां व्याख्याताः ॥
17अथ तत्रैव स्विष्टकृतः पुरोनुवाक्यामाह - ये पितरो देवत्रा देवेषु मध्ये जेहमानाः प्रथमानाः होत्रावृधः होमकर्तॄन्वर्धयन्तः स्तोमतष्टासः स्तोत्ररूपैर्मन्त्रैः संस्कृतास्सन्तः अर्कैरर्चनीयैर्हविर्भिः तातृपुः तृप्तिं गताः हे अग्ने! तैः पितृभिः सार्धमर्वाङायहि अस्मदभिमुखं आगच्छ । कीदृशैः पितृभिः? सुविदत्रेभिः सम्यगभिज्ञैः सत्यैः सत्यवादिभिः कव्यैः कव्याख्येन पितॄणामन्नेन युक्तैः घर्मसद्भिः घर्मे दीप्यमानेऽस्मिन्कर्मणि निवसद्विः ॥
18अथ तत्रैव याज्यामाह - अहं स्विष्टकृदाख्यमिममग्निं उपासदं उपसन्नोऽस्मि । किं कुर्वन्? घृतेन हविषा सपर्यन् पूजयन् । कीदृशमग्निं? हव्यवाहं देवार्थं हव्यस्य वोढारं अजरं जरारहितं पुरुप्रियं पुरुषाणां बहूनां यजमानानां प्रियं पितॄणामर्थे कव्यवाहं कव्याख्यस्य हविषो वोढारम् । स तादृशोऽग्निः नोऽस्माकं वीरवतीं वीरैर्भृत्यैर्युक्तां प्रजां पुत्रपौत्रादिरूपां समृण्वतु सम्यक्प्रापयतु ॥ अथ विनियोगसंग्रहः-
पितृयज्ञे सामिधेनी ह्युशन्तस्त्वेति वर्णिता ।
आ नस्त्वं सोम इत्याज्यभागयोर्द्वे पुरोरुचौ ॥
पितृमत्सोमयागे तु त्वं सोम प्रेत्युभे मते ।
पुरोनुवाक्ये याज्या तु त्वं सोमेत्यादिका मता ॥
बर्हिषः पितृयागे तु वर्हिष्यादित्रयं तथा ।
अग्निष्वेति चतस्रस्स्युरग्निष्वात्तयजौ तथा ॥
यदग्ने कव्यवाहेति कव्यवाहयजौ त्रयम् ।
येता द्वे स्विष्टकृद्यागे मन्त्रा अष्टादशेरिताः ॥
इति श्रमित्सायणाचार्यविरचिते माधवीये वेदार्थप्रकाशे कृष्णयजुर्वेदीयेतैत्तिरीयब्राह्मणभाष्ये द्वितीयाष्टके षष्ठप्रपाठके षोडशोऽनुवाकः ॥  
