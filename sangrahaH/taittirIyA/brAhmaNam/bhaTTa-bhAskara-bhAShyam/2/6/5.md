

  
1 देवा वा इत्यादि ॥ पूर्वं देवा ऋत्विजो भूत्वा वरुणमयाजयन् । वरुणो यस्य देवतायै आर्त्विज्यं कृतवत्यै दक्षिणामनयत् दत्तवान्, तां देवतां या दक्षिणा प्रतिगृहिता सा अव्लीनात् विशीर्णामकरोत् 'व्ली विशरणे' । अथ ते देवा अब्रुवन् । व्यावृत्य व्यवधाय मध्ये कृत्वा प्रत्यगृह्णन् । स्वयैव देवतया एनत् प्रतिगृह्णाति प्रतिग्राहयति, न स्वयं गृह्णातीत्यर्थो लक्ष्यते । यद्वा - भावप्रधानो निर्देशः । तत्तद्द्रव्यं देवताभावेन प्रतिगृह्णाति नात्मना । गतमन्यत् । तल्पं शयनम् । इयं पृथिवी । उत्तान आङ्गीरसः । तस्मादनयैव एनत् अनः प्रतिगृह्णाति ॥

2 वैश्वानर्येति ॥ 'वैश्वानरः प्रत्नथा' इत्यनया । प्रकृतेन सावित्रेण कृताविदमिति केचित् । यदि प्रकृतोरथोऽस्ति न तत्रानया इत्यन्ये । वयो दात्र इति । दातुस्स्वर्गगमनाय वयः पक्षी भवत्वियं दक्षिणेति । तस्माद्वय एवात्मानं कृत्वा एनं दातारं स्वर्गं गमयति । यद्वा - शीघ्रतया वयस्त्वं पक्षित्वं ममास्तु । तस्माच्छीघ्रगामिनमेनं पक्षी कृत्वा पक्षिवच्छीघ्रं वा कृत्वा स्वर्गं प्रापयति । यद्वा - वयः आयुः दीर्घमस्तु, तस्माद्वयस्विनमेनं कृत्वा जीवयित्वा पश्चात्स्वर्गं प्रापयति । शिवं शान्तं सुखं मयः । आत्मन एषा परीत्तिः परिदानं रक्षा 'पा रक्षणे' 'अच उपसर्गात्तः' इति तादेशः । 'दस्ति इति दीर्घत्वम् । प्रजापतिः प्रजापतये ददाति न मह्यं, काम एव प्रतिग्रहीता, नाहम् । समुद्र इव कामः, उभयोरनन्तत्वात् । अन्ताभावेन दुरुच्छेदत्वं लक्ष्यते, येन कामेन इच्छया प्रतिगृह्णाति अस्मै प्रयोजनाय इदं प्रतिगृह्णामीति गृह्णाति, स कामः काम्यमानोर्थः । परलोके एनमागच्छति उपतिष्ठति । काम एवेति । अमुष्मिन् परलोके यः कामः अभिमतभोगः तन्निमित्तमेव दक्षिणादानमिच्छति यजमानः, न प्रतिग्रहीतृनिमित्तम् । तस्मादेनमागच्छति उपतिष्ठति । तत्ते काम एषा ते दक्षिणेति कामार्थत्वेनोच्यत इति । यद्वा - कामे दक्षिणाफलमिच्छति यजमानः परलोकविषयं, कामभोग्यत्वात्, न प्रतिग्रहीतरि कामनिमित्तं दक्षिणाफलममुष्मिन् लोके यजमान इच्छति ॥ न पुनरिदानीमेव प्रतिग्रहीतरि लब्धुमिच्छति । तस्मात्कामदक्षिणा च कामाय परिदीयते परलोके प्रतिदातुम् ॥

3 य एवमित्यादि ॥ एनां दक्षिणामनृणां परलोके दानफलप्रदामेव प्रतिगृह्णाति । यद्वा - यस्य दक्षिणायां प्रतिगृहीतायां ऋणं नास्ति नान्यद्दातव्यमवशिष्यते तादृशमेव कृत्वा प्रतिगृह्णाति । यद्वा - प्रतिग्रहीतुः ऋणाभाव उच्यते । यस्यां प्रतिगृहीतायां प्रतिग्रहीतुः ऋणं नास्ति, अपाकर्तव्यो दोष ऋणं, तद्रहितां निर्दोषामेव दक्षिणां प्रतिगृह्णाति ॥

इति तैत्तिरीयब्राह्मणे द्वितीयाष्टके द्वितीयत्रपाठके पञ्चमोऽनुवाकः ॥  
