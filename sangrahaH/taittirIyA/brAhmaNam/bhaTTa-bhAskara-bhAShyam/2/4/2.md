

  
1अभिचारेष्ट्यां 'अग्रये यविष्ठाय' इत्यादौ उपहोमाः - चक्षुषो हेत इति बृहतीप्रकारः ॥ चक्षुरादीनां ज्ञानेन्द्रियाणां शत्रुसंबन्धिनां हे! हेते! विनाशहेतो! मनसस्चान्तःकरणस्य हेते! वागादीनां च कर्मेन्द्रियाणां हेते! ब्रह्मणो मन्त्रस्य कर्मणो वा हेते! यो मामघायुः अघं पापं वधादिकं ममेच्छन् 'छन्दसि परेच्छायामपि' इति क्यच् । 'अश्वाघस्स्यात्' इत्यात्वम् । अभिदासति क्षपयति 'दमु उपक्षये' वर्णविकारश्छान्दसः । हे! अग्ने! तदीयचक्षुरादिविनाशक! तं मेन्या वज्ज्रेणायुधेन अमेनिं अशरीरं कृणु कुरु । अमनस्कमित्येके । मारयेति यावत् ॥
2यो मेति बृहतीविशेषः ॥ यो मां चक्षुरादिना अघायुः चक्षुरादिविनाशरूपं ममेच्छन् मामभिदासति अमुं अमुकशर्माणं मेन्या तया अमेनिं कृणु हे! अग्ने! ॥
3यत्किंचेति त्रिष्टुप् ॥ असौ अमुकनामा मम मरणार्थं यत्किंचिन्मनसा वाचा च यज्ञैर्जुहोति हविर्भिस्माधनैः, तत् तदा अस्य आहुतीर्हन्तु मृत्युः । निर्ऋत्या कृच्छ्रवत्या संविदानः ऐकमत्यं गतः आदिष्टात्पुरा प्रागेव देवतादेशात् प्रागेव हन्तु उत्तरकाले हन्तुमशक्यत्वात् ॥
4यातुधाना इति त्रिष्टुप् ॥ दक्षिणादिग्वासिनी निर्ऋतिरुक्ता । रक्षः प्रसिद्धम् । ते यज्ञविद्वेषिणः सर्वे अस्य मदीयस्य शत्रोः सत्यं यागफलं आदु अनन्तरमेव घ्नन्तु अनृतेन विपरीतसाधनेन । पुंसश्शेषश्छान्दसः । किंच ते सर्वेऽपि इन्द्रेषिता इन्द्रेण प्रेषिताः आज्यं आज्यादिकं हविः मथ्नन्तु । मा तत्समृद्धि तत्कर्म संगतर्द्धिकं समृद्धं मा भूत् । यदसौ यज्ञशर्मा करोति साधयति । यद्वा - तत्कर्म मा समृद्धिं यत्करोति कर्म अमुकः । च्लेः वर्णविकारः ॥
5हन्मि त इत्याद्या अनुष्टुभः ॥ शत्रो! त्वदीयं कृतं हविः अहं हन्मि नाशयामि यस्त्वं मे घोरं क्रूरं आयुरादिकं अचीकृतः कृन्तासि । 'कृती छेदने' । किंच तव ते उभावपि बाहू अपाञ्चौ अपगतौ आस्यं च अपनह्यामि ॥
6अपनह्यामीत्याद्यर्धर्चो गतः । अग्नेर्देवस्य दीप्तिमतः ब्रह्मणा तेजसा कर्मणा वा ते त्वदीयं कृतं सर्वमपि कर्म अवधिषं हतवानेवास्मि ॥
7पुराऽमुष्येति ॥ अमुष्य यज्ञशर्मणो वषट्कारात्पुरैव अस्माकं यज्ञं देवेषु कृधि कुरु स्थापय । अस्य यज्ञः छिनत्तु । अस्माकं स्विष्टं भूयात् । अस्मान् मा प्रापन् अप्राप्यैव विनश्यन्तु ॥
8अन्ति दूर इत्यादि ॥ अन्तिके दूरे वा सतः भ्रातृव्यस्य शत्रोः 'कादिलोपो बहुलम्' इत्यन्तिकस्य लोपः । अभिदासतः मामुपक्षयितुं प्रवृत्तस्य संबन्धिनीं तेन कृतां कृत्यां वज्रस्थानीयेन वषट्कारेण अहं हन्मि त्वत्प्रसादात् ॥
9यो मा नक्तमिति ॥ नक्तं दिवा च अह्नोपि सायं प्रातश्च अविरतं यो मां निपीयति नियमेन पिबति शोषयति अद्य अस्मिन् कर्मणि अप्रतिहतशक्त्या तं भ्रातृव्यं पादयामसि गमयामः मनुष्यलोकात् हे! इन्द्र! त्वत्प्रसादात् ॥
10आदित्यमुपतिष्ठते - इन्द्रस्येत्यादि गायत्री ॥ इन्द्रस्य ईश्वरस्य गृहोसि उपासनस्थानमसि । तं त्वा प्रपद्येऽहमाश्रयामि । सगुः गोसहितः साश्वः अश्वसहितः । यच्चान्यत् मे ममास्ति पुरुषादि तेन च सह त्वां प्रपद्ये ॥
11ईडे अग्निमिति गायत्री ॥ ईडे स्तौमि अग्निं विपश्चितं मेधाविनं यज्ञस्य साधनं श्रुष्टीवानं सुखवन्तं अन्नवन्तं वा । धितावानं धितं निहितं धनं तेन तद्वन्तम् । हित्वाभावश्छान्दसः । यद्वा - 'धि धारणे' 'छन्दसि वनिपौ' इति वनिप् । ईदृशमग्निं गिरा स्तौमि ॥
12अग्ने शकेमेति गायत्री। ॥ हे! अग्ने! देवस्य देवनशीलस्य वाजिनः अन्नवतः तव यमं यमनं अन्त्यलोपश्छान्दसः । वशीकारं शकेम कर्तुं च समर्थास्स्याम । ततश्चातितरेम द्वेषांसि द्वेष्याणि पापानि ॥
13अवतमिति पङ्क्तिः ॥ हे! जातवेदसौ मामवतं रक्षतम् । समनसौ समानमनस्कौ ऐकमत्यं गतौ समोकसौ संगतस्थानौ सचेतसौ समानचैतन्यौ सरेतसौ समानपुंस्त्वौ । उभौ युवां गार्हपत्याहवनीयौ मां अवतम् । शिवौ चास्माकं भवतम् । अद्य अस्मिन् कर्मणि ॥
14यस्याग्निहोत्रं विच्छिद्येत सोऽग्नये तन्तुमते इत्यस्य याज्यानुवाक्ये - स्वयं कृण्वान इति त्रिष्टुभौ ॥ स्वयं कृण्वानः स्वयमेव कुर्वन् सुगं सुष्ठु गन्तव्यं, अप्रयावं प्रमादरहितं तन्तुं अपत्यं दिव्यं देवयोग्यं आततान आतनोत्वग्निः । कीदृशः? तिग्मशृङ्गः तीक्ष्णज्वालः वृषभः वर्षिता कामानाम् । शोशुचानः भृशं दीप्यमानः यत्नं पुराणं सधस्थं सहस्थानं पितापुत्रयोः सहावस्थानफलं अनुपश्यमानः अनुरूपत्वं पश्यन् तन्तुं आतनोतु ॥ 
15त्वं न इति ॥ हे अग्ने! त्वमेव अस्माकं तन्तुः संततिः, तत्कार्यकरणात् । अपिच त्वमेव अस्माकं सेतुः दुःखानां समाप्तिस्थानम् । दिवोपि त्वत्प्रसादप्राप्यत्वात् त्वमेव देवयानः देवत्वप्राप्तिमार्गोसि, अस्माकं त्वत्प्राप्तिहेतुत्वात् । त्वयैव हेतुना वयं पृष्ठं स्वर्गं आरुहेम, कर्मनिर्वृत्तिहेतुत्वात् । अथ एवं त्वया संपादिते वयं देवः सधमादं सहमदं मदेम ॥
16उदुत्तममिति गायत्री ॥ उदुत्तमं पाशं मुमुग्धि ऊर्ध्वं मोचय । मध्यमं पाशं विचृत विश्लिष्य छिन्धि । अधमानि अधस्स्थानानि अवचृत अवमुमुग्धि अवागाकृष्य नाशय । जीवसे जीवनाय ॥
17हे! सोम! तव व्रते कर्मणि वर्तमाना वयं अत्रैव तनूषु शरीरेषु मनो बिभ्रतः विस्रब्धां स्मृतिं धारयन्तः अशीमहि व्याप्नुवाम, तत्फलत्वात् । अश्नोतेश्छान्दसश्शपो लुक् ॥
18इन्द्राणीति त्रिष्टुभौ ॥ 'इन्द्राण्यै चरुम्' इत्यत्र विकल्पः उपहोमो वा । इन्द्राणी इन्द्रस्य पत्नी देवी क्रीडानादिशीला सुभगा सुशीला सुश्री सुपत्नी शोभनपतिका 'विभाषा सुपूर्वस्य' इति ङीब्नकारौ । उभयत्राद्युदात्तत्वम् । अस्याः को विशेष इत्याह - एषा हि अंशेन एकदेशेन उपस्थेन सौभाग्यैकदेशेन वा पतिविद्ये पतिलाभे उज्जिगाय । छान्दसः क्यप् । उच्छ्रिता बभूव । तत्कथमित्याह - त्रिंशद्योजनानि अस्या जघनं योनिपरीणाहः रतिकाले । अतः स्थविरं सर्वैर्गुणैः परिबृढ इन्द्रं रतिकाले उपस्थे बिभर्ति उत्सङ्गे गृह्णाति । ततो ज्ञायते - अंशमात्रेणैव पतिविद्ये उज्जयं लभत इति ॥
19सेना हेति ॥ सेना बलवती सेश्वरा वा । ह नाम प्रसिद्धौ । पृथिवी विस्तीर्णा । धनंजया धनानां नेत्री 'संज्ञायां भ्रातृवृजि' इति खश् । विश्वव्यचा विश्वं व्याप्य वर्तमाना 'गतिकारकयोरपि' इत्यसुन् । अदितिः अखण्डनीया सूर्यत्वचा वर्तमाना दीप्तिमतीत्यर्थः । ईदृशी इन्द्राणी देवी प्रासहा प्रसहनेन सहेः क्विपि 'नहि वृति' इति दीर्घत्वम् । आददाना शत्रुधनानि अस्मदर्थमाहरन्ती सा देवी अस्मभ्यं सुखं यच्छतु ददातु । सुहवा सुखेनाह्वातव्या 'बहुलं छन्दसि' इति संप्रसारणम् । शोभनाह्वाना वा । 'द्व्यचश्छन्दसि' इत्युत्तरपदाद्युदात्तत्वम् । आह्वानप्रयोजनस्य सद्य एव करणं शोभनत्वम् ॥
20अतः परं राजाभिषेके विनियोज्याः पश्चाप्यनुष्टुभः - आ त्वाऽहार्षमिति ॥ व्याख्याता 'विष्णोः क्रमोसि' इत्यत्र । पुरोहितो राजानं प्रत्याह - त्वां अहं आहार्षं स्थानाच्च्युतमाहरामि । आहृतश्च त्वं अन्तरभूः राष्ट्रस्य मध्ये भव । अविचाचलिः विचालयितुमशक्यः ध्रुवश्च तिष्ठ । विशो राष्ट्रवर्तिन्यः प्रजाः त्वामेव राजानं वाञ्छन्तु राष्ट्रं च त्वत्तो माऽधिभ्रशत् । अधिरत्र पञ्चम्यर्थानुवादी । भ्रष्टं मा मृत् ॥
21त्रिषु पादेषु दृष्टान्ताः, चतुर्थो दार्ष्टान्तिकः - ध्रुवेत्यादि ॥ द्यौः पृथिवी च ध्रुवा । इदं च विश्वं ध्रुव जगत् आप्रवाहं नित्यं ध्रुवं, बहुकालावस्थायित्वात् । इमे च पर्वताः ध्रुवाः । अयं च विशां मनुष्याणां राजा ध्रुवः । तुल्ययोगोपमैषां, द्युप्रभृतिविषयो राजा भवत्विति यावत् ॥
22इहैवैधीति ॥ इहैव राष्ट्रे एधि राजा भव । मा व्यथिष्ठाः पर्वत इव अविचाचलिः अविचलो भव । 'उपसर्गाच्छन्दसि' इति इप्रत्ययः । इन्द्र इव ध्रुवो भव । इह राजभावे तिष्ठ । राष्ट्रं च धारय । अवधारणे उकारः । राष्ट्रं धारयैव माऽमुचः ॥
23अभितिष्ठेति । । पृतन्यतः संग्रामं कर्तुमिच्छतः 'कव्यध्वरपृतनस्यर्चि लोपः' 'शतुरनुमः' इति विभक्तेरुदात्तत्वम् । शत्रवोऽधरे त्वत्तो निकृष्टैश्वर्यबलास्सन्तु । वृत्रहा वृत्रस्य हन्ता इन्द्र इव पृतन्यतोऽभितिष्ठ । यथा शत्रूणां अपः कर्माणि क्षेत्राणि संजयन् वृत्रहेव शत्रूनाक्राम ॥
24इन्द्र एणमिति ॥ इन्द्र एनं राजानं अदिधरत् धारयतु । छान्दसं सांहितिकं णत्वम् । ध्रुव अविचलितैश्वर्यं कृत्वा ध्रुवेण नित्येन हविषा । किं च - तस्मै अस्भै देवाः अधिब्रवन् अधिब्रुवन्तु उपरिवदन्तु पक्षपातेन वदन्तु । अयं च ब्रह्मणः कर्मणः पतिरिन्द्रश्च अस्मानधिब्रवीतु ॥
इत्युपहोमभाष्ये द्वितीयोऽनुवाकः ॥  
