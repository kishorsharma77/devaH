

  
1दक्षिणां प्रतिग्रहीप्यन्नित्यादि ॥ दक्षिणाप्रतिग्रहकाले सप्तदशकृत्वोऽपान्यात् अधोवायुमाकर्षेत् । सप्तदशप्राणायामान् कुर्यादिति केचित् । आत्मानं समिद्धं करोति । अस्माल्लिङ्गात् असौ समिद्धः प्रतिग्रहीतुमर्हतीति गम्यते तेजसे वीर्याय च भवत्यपान्यप्रतिग्रहणम् । अपिच प्रजापतिरेव भूत्वा एनां दक्षिणां प्रतिगृह्णाति । सप्तदशसङ्ख्यान्वयात् सप्तदशः प्रजापतिरिति । तच्चात्मनोऽनार्त्यै भवति अविनाशाय संपद्यते, स्वयमप्रतिग्राहकत्वात् ॥
2यद्येनमित्यादि ॥ आर्त्विज्याद्वृतमन्ये यद्यपनयेयुः अथ स निर्ह्रियमाणः आग्नीध्रे दशहोतारं जुहुयात् चतुर्गृहीतेनाज्येन एकीकृतेन पुरस्तात् प्रत्यङ्मुखस्तिष्ठन् प्रतिलोमं 'सामाध्वर्युः' इत्यारभ्य 'चितिः स्रुक्'5 इत्येवमन्तम् । विग्राहं विच्छिद्यविच्छिद्य प्रत्यवयवं जुहुयात् । अस्यात्मानं आर्त्विज्यान्निर्हरतः प्राणानुपदासयति । अथ यद्येनं ते निर्हर्तारः पुनरुपशिक्षेयुः समीपे प्रत्यानयेयुः अग्नीघ्र एव जुहुयात् दशहोतारं चतुर्गृहीतेनैवाज्येन पश्चात्प्राङ्मुख आसीन अनुलोमं 'चित्तिः स्रुक्'5 इत्यादि 'सामाध्वर्युः'5 इत्येवमन्तं अविग्राहं अविच्छिद्याविच्छिद्य सर्वान्ते जुहोति । प्राणानस्मै कल्पयति स्थापयति । 'अच् प्रत्यन्ववपूर्वात्' इत्यच् समासान्तः । ग्रहेराभीक्ष्ण्ये णमुल् ॥
3प्रायश्चित्तीत्यादि ॥ प्रायश्चित्तवान् । प्रायश्चित्तादिनिः, स्वरस्सतिशिष्टत्वात्स्यात् । तस्मात् प्रायश्चित्ती । प्रायश्चित्त्यां कर्तव्यायां कर्मभ्रेषोपशमनार्थे ज्ञाने कर्तव्ये जुहोति । 'सुपां सुलुक्' इति सप्तम्याः पूर्वसवर्ण इकारः । वाग्घोतेत्यृतुमुखे ऋतुमुखे जुहोति सा प्रायश्चित्तिर्भवति । कुत्र? यत्र कर्मभ्रेषो भवति, यत्र चान्यदनिर्दिष्टं प्रायश्चित्तं तत्रापि विकल्प इति केचित् । तत्र सर्वत्राविशेषात् केचिदाहुः - 'वग्घोता, ब्राह्मण एक होता' इति द्वावनुवाकौ जुहोति । लिङ्गं च 'सर्वं च मे भूयात्'6 इति । अस्मा एतदर्थं ऋतून् कल्पयति यथायथं प्रवर्तयति भ्रेषोपशमनात् । त एते ऋतवश्च अस्मै कल्पन्ते संपद्यन्ते । कॢप्ताश्चर्तव एतदर्थमायन्ति अस्यैवोपकुर्वन्ति आनुगुण्यं भजन्ते ॥
4षढ्ढोतेत्यादि ॥ तत्कथमित्याह - स तादृशः प्रजापतिः प्रथमं षढ्ढोतृहोमादिना मनोऽसृजत । अथ मनसा गायत्रीमसृजत । अथ तदात्मीयं यशः सर्वं गायत्रीमार्छत् प्रापत् । अथ प्रजापतिस्तामेव गायत्रीं पशुत्वेनालभत । अथ गायत्र्या छन्दांस्यसृजत उष्णिगादीन्युदपादयत् । अथ तेभ्यश्छन्दोभ्यः सामासृजत । अथात्मीयं यशः तत्साम प्रापत् । अथ तदेवालभत । साम्नोऽधि यजूंष्यसृजत । यजुर्भ्योधि विष्णुमसृजत । तद्विष्णुं यश आर्छत् । तमालभत । विष्णोरोषधीरसृजत । ओषधीभ्यस्सोममसृजत । अथ सोमात् पशूनसृजत । पशुभ्य इन्द्रम् । अथेन्द्रं यशः प्रापत् । तत्तु इन्द्रमतीत्य अन्यत्र न प्राच्यवत यशः । इन्द्र एव परमो यशस्वी बभूव । एवं वेदिता च इन्द्र इव यशस्वी भवति । एनमतीत्यान्यत्र यशः न प्रच्यवते ॥
5यद्वा इदमित्यादि ॥ यत्किञ्चिदिदं गवादि, तत्सर्वमुत्तानो नामाङ्गिरसः पुत्रः प्रत्यगृह्णात् । तत् गवादिकं एनं प्रतिग्रहीतारं न हिनस्ति स्म । यदित्यादि । गतम् । सर्वमिति । प्रतिपदोक्तप्रतिग्रहीतृदेवानामपि इयं पृथिव्येवोत्तान आङ्गीरसः बर्हिषेति । गां वाऽश्वं वा प्रतिग्रहीष्यन् बर्हिषा प्रतीयात् प्रतिमुखं गच्छेन् । एतद्वा इत्यादि । गतम् । प्रियेण धाम्ना प्रत्येति ॥
इति तैत्तिरीयब्राह्मणे द्वितीयाष्टके तृतीयप्रपाठके द्वितीयोऽनुवाकः ॥  
