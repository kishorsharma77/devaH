

  
(SB) द्वितीयाष्टके पञ्चमः प्रपाठकः ॥
यस्य निश्वसितं वेदा या वेदेभ्योऽखिलं जगत् ॥
निर्ममे तमहं वन्दे विद्यातीर्थमहेश्वरम् ॥॥ १ ॥॥
चतुर्थ उपहोमार्था मन्त्रा बहव ईरिताः ॥
प्रपाठके पञ्चमेऽस्मिंस्तच्छेष उपवर्ण्यते ॥॥ २ ॥॥
1तत्र प्रथमानुवाके प्रथमामृचमाह - योऽयं मुखनासिकावर्ती प्राणवायुः सोऽयं बहुधा भूत्वा प्राणापानादिवृत्तिभेदेनानेकप्रकारो भूत्वा बहूनि जीवजातानि प्रति इर्यः प्रेरकस्सन् एजत् कम्पमानं जङ्गमरूपं जगद्रक्षति स इत् स एव प्राणः सर्वं जगत् व्यानशे व्याप्तवान् ॥॥
2अथ द्वितीयामाह - दीव्यन्तीति देवाः प्राणचक्षुःश्रोत्रादयः तेषु देवेषु मध्ये यो मुख्यो देवः प्राणः श्वासकर्ता सोऽयमन्तरावृदूदात् पुनःपुनरन्तर्बहिश्चावर्तमानत्वात् विभूः कृत्स्नदेहव्यापी क्षेत्री क्षेत्रं शरीरं तस्य स्वामी वृषा श्रेष्ठः ॥ तस्य दृष्टान्तः - अध्वगत् यथा लोकेऽध्वगोऽनालस्यगमनं करोत्येवमयं प्राणः प्रतिक्षणमुच्छ्वासनिश्वासौ करोति तमित् तमिव प्राणं मनसोपशिक्षत भक्तिपुरस्सरमुपचरत ॥ स प्राणो देवानां मध्येऽग्रं प्रथमं नोऽस्मदीयमिदं हविरत्तु भक्षयतु ॥ यदुक्तमैतरेयब्राह्मणे - 'चक्षुः श्रोत्रं मनो वाक्प्राणस्ता एताः पञ्च देवता इमं विश्लिष्टाः पुरुषम्' इति ॥ तदेतन्मन्त्रद्वयं प्राणदेवताविषयं द्रष्टव्यम् ॥
3अथ तृतीयामाह - यदिदं मनः अन्तःकरणमस्ति तस्य चित्ता चित्तेन वृत्तिविशेषेणेदं दृश्यमानं भूतं भव्यं चातीतमनागतं च सर्वं गुप्यते रक्ष्यते ॥ यत्पूर्वं निष्पन्नं पुत्रभृत्यादिचेतनं धनधान्याद्यचेतनं यच्चेतःपरं संपादनीयं चेतनमचेतनं च तत्सर्वं मनसैव परिरक्ष्यते ॥ तद्रक्षोपायानां मनसा चिन्त्यमानत्वात् ॥ हि यस्मात्कारणात् तन्मनो देवेषु दीप्यमानेष्विन्द्रियेषु अग्रियं श्रेष्ठं तस्मात्तेन रक्षणमुचितम् ॥॥
4अथ चतुर्थीमाह - तन्मनो देवैर्दीप्यमानैरन्यैरिन्द्रियैः सह पुरश्चरं स्वयमग्रगामि भूत्वा नोऽस्मदीयमिमं हवमाह्वानं प्रत्येतु आभिमुख्यं प्राप्नोतु ॥ किं कुर्वन्? श्रेयसिश्रेयसि कर्मन् तस्मिंस्तस्मिन्प्रशस्ते कर्मणि यज्ञपतिं दधत् यजमानं स्थापयतु सर्वेषु पुण्यकर्मसु प्रवर्तयत्वित्यर्थः ॥ तदेतन्मन्त्रद्वयं मनोदेवताविषयं द्रष्टव्यम् ॥॥
5अथ पञ्चमीमाह - इदं पुरोवर्ति मे हविः वाग्देवी सेवताम् ॥ कीदृशी? विराट् विविधं राजत हति विराड्विराजमाना देवी देवताविग्रहा पुरोहिता प्रथमतः प्रवृत्ता ॥ यद्यपि पुरश्चरत्वं मनस उक्तं, तथाऽपि कायव्याप्रारापेक्षया पूर्वभावित्वं प्रथममवृत्तिर्वचसो युक्ता ॥ अत एव व्यवहारक्रमोऽन्यत्राम्नातः - 'यद्धि मनसा ध्यायति तद्वाचा वदति तत्कर्मणा करोति' इति ॥ हव्यवाट्, वाचा हि मन्त्रमुच्चार्य हविर्दीयते तस्माद्वागियं हविर्वहतीत्युपचर्यते ॥ अनपायिनी सर्वेष्वपि व्यवहारेष्वनुगता ॥ न हि वागिन्द्रियमन्तरेणातीतानागतविषयो व्यवहारः संभवति ॥॥
6अथ षष्ठीमाह - यान्येतानि देवतिर्यङ्मनुष्यादिरूपाणि यानि च नीलपीतशुक्लकृष्णादिरूपाणि तानि सर्वाणि यया वाचा मनुष्या वहुधा वदन्ति, इदं समीचीनमिदमसमीचीनमित्येतादृशं बहुधा वदन्ति ॥ तथा - परमे जनित्रे उत्तमे जन्मनि वर्तमाना देवाश्च पेशांमि रमणीयानि रूपाणि यया वाचा वदन्ति ॥ सा वाग्देवी नौऽस्मदीयमिदं हृविर्जुषताम् ॥ कीदृशी वाक्? अर्थप्रकाशकत्वेन विविधं राजत इति विराट् ॥ अपस्फुरणमर्थाभिधाने कुण्ठीभावः तद्राहित्यादनपस्फुरन्ती ॥ तदिदं मन्त्रद्वयं वाग्देवता विषयं द्रष्टव्यम् ॥॥
7अथ सप्तमीमाह - देवानां दीव्यमानानामिन्द्रियाणां मध्ये चक्षुरिन्द्रियं ज्योतिः विस्पष्टभासकं, तच्चामृते मरणरहिते आदित्यस्वरूपे न्यक्तं निलीनम् ॥ अत एव बह्वृचा आमनन्ति - 'आदित्यश्चक्षुर्भूप्वाऽक्षिणी प्राविशत्' इति ॥ तदिदं चक्षुः अस्य सर्वस्य नीलपीतादिरूपजातस्य बहुधा विज्ञानाय नानाविधज्ञानसिद्धये निधीयते प्रजापतिना व्यवस्थाप्यते ॥ तस्य चक्षुरिन्द्रियस्य सुम्नं सुखं तेन चक्षुरिन्द्रियेण रूपप्रकाशने सति यात्सुखं जायते तत्सर्वमशीमहे अश्नुवीमहि प्राप्नुयाम ॥ विचक्षणं विशेषेण प्रकाशकं, तच्चक्षुरिन्द्रियं नोऽस्मान् मा हासीत् कदाचिदपि मा परित्यजतु ॥॥
8अथाष्टमीमाह - चक्षुर्देवताप्रसादेन नोऽस्मदीयमायुरित् प्रतीर्यतां सर्वथा वर्धताम् ॥ अनेन चक्षुषा युक्ता वयं जीवाः क्वाप्यनन्धाः सन्तो रूपाभिव्यक्तवृतिलक्षणं ज्योतिः अशीमहि प्राप्नुयाम ॥ उत अपि च सुवः स्वर्गस्थितममृतं ज्योतिः विनाशरहितमादित्यप्रकाशं अशीमहि चक्षुषा पश्येम ॥ तदिदं मन्त्रद्वयं चक्षुर्देवताविषयं द्रष्टव्यम् ॥॥
9अथ नवमीमाह - यद्भद्रं कल्याणं यच्च सत्यं वचनं तत्सर्वं श्रोत्रेणैव सर्वे शृण्वन्ति ॥ येयं वाक् प्राणिभिर्बहोधोच्यते तां सर्वां वाचमनेन श्रोत्रेन्द्रियेण सर्वो जनः शृणोति ॥ किं च - योऽयं मोदो हर्षविषयो वृत्तान्तो यच्च महः पूजाविषयो वृत्तान्तः स सर्वोऽपि श्रोत्रेणैव श्रूयते ॥ किं च - सर्वा दिशो योऽयं सर्वदिग्विषयो वृत्तान्तः तमप्यहं श्रोत्रेण सर्वत आशृणोनि ॥॥
10अथ दशमीमाह - येन श्रोत्रेण प्राच्यादिदिग्भ्य आगतं शब्दं शृण्वन्ति, तदेव श्रोत्रं बहुधोद्यमानं उच्यमानं शब्दजातं सर्वं परिबभूव परिगृह्य वर्तते रथनेमिरिव सर्वान् अरान् ॥ चक्रस्य बहिर्वलयो नेभिः तदन्तर्वर्तिनोऽवयवाः कालसंज्ञा अराः ॥ एतच्च मन्त्रद्वयं श्रोत्रविषयं द्रष्टव्यम् ॥ एतेषां दशानां मन्त्राणां जातकर्मणि विनियोगं वोधायन आह - 'अथैनं दधि मधु धृतमिव समुदाहृत्य हिरण्येन प्राशयति पाणो रक्षति विश्वमेजदित्यनुवाकेन प्रत्यृचम्' इति ॥॥
इति तैत्तिरीयब्राह्मणभाष्ये द्वितीयाष्टके पञ्चमप्रपाठके प्रथमोऽनुवाकः ॥  
