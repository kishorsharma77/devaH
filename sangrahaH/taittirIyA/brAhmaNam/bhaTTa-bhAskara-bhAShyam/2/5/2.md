

  
1 प्रजापतिरित्यादि ॥ चतुर्होता 'पृथिवी होता' इत्यादिः । 'वाचस्पते वाचः' इति ग्रहः । आलभमानः प्राप्नुवन् । आहवनीये होमो विशेषः । समानमन्यत्पूर्वेण ॥

2 पञ्चहोता ॥ 'अग्निर्होता' इत्यादिः । 'सोमस्सोमस्य'5 इत्यादिः ग्रहः । चतुर्षु चतुर्षु मासेषु भवानि चातुर्मास्यानि, चातुर्मास्याख्यो यज्ञः 'तत्र भवः' इति ण्यः ॥

3 पशुर्बध्यतेऽस्मिन्निति पशुबन्धः कर्म, अधिकरणे घङ् । थाथादिनोत्तरपदान्तोदात्तत्वम् । षण्ढोता 'सूर्यं ते चक्षुः' इति । वाचस्पतेऽच्छिद्रया'6 इति ग्रहः ॥

4 सप्तहोता 'महाहविर्होता' इति । 'वाचस्पते हृद्विधे नामन्'7 इति ग्रहः ॥

5 देवेभ्यो वा इत्यादि ॥ न प्राभवत् न पर्याप्तोऽभवत् । अथ तं यज्ञं देवा एतावच्छः एतावत्प्रमाणैरवयवैः यावत्प्रमाणास्संभाराः संभारयजूंषि 'अग्निर्यजुर्भिः' इत्यादीनि एतावच्छः समभरन् 'यत्तदेतेभ्यः परिमाणे वतृप्' । 'बहुगणवतुडति' इति संख्यातात् 'संख्यैकवचनाच्च' इति शम् ॥

6 आतिथ्यमित्यादि ॥ अतिथय इदं आतिथ्यं 'अतिथेर्ण्यः' आतिथ्यं द्रव्यमासाद्य अन्तर्वेद्यानीय संभारयजूंषि व्याचष्टे ॥

7 अयज्ञो वा इत्यादि ॥ पत्नीः 'सेनेन्द्रस्य' इत्याद्याः पत्नीर्व्याचष्टे । सपत्नकित्वाद्यज्ञमेव करोति, स च प्रजानां प्रजननाय भवति ॥

8 उपसत्स्वित्यादि ॥ उपसन्तु देवपत्नीर्व्याचष्टे, एतत् पत्नीनां स्थानं, यदुपसदनस्य उपशयनस्थानीयस्य स्थानम् । तस्मात् स्वस्मिन्नायतने एता अवकॢप्ता भवन्ति ॥

इति तैत्तिरीयब्राह्मणे द्वितीयाष्टके द्वितीयप्रपाठके द्वितीयोऽनुवाकः ॥  
