

  
1 अन्तो वा इत्यादि ॥ दशरात्रस्य प्राधान्यादेवमुक्तम् । इदं चतुर्होतृस्तुतिप्रसंगेनोच्यते । सर्पराज्ञिया ऋचः 'आयं गौः पृश्निरक्रमीत्' इत्याद्याः । पौष्कल्येन यज्ञनिर्वृत्या अन्नादनसामर्थ्यमवरुन्धते । तिसृभिरित्यादि । गतम् । प्रस्तावोद्गीथप्रतिहाराणां मानसत्वादव्यक्तत्वेन मनस्सदृशस्य प्रजापतेराप्त्यै भवति ॥

2 देवो वा इत्यादि ॥ देववत्पूज्याः सर्पाः । यद्वा - सर्पशीला जङ्गमाः, हे स्थावरेभ्यः पूज्यत्वाद्देवाः । तेषामियं पृथ्वी राज्ञी धारणपोषणादिना स्वामिनी । उक्तं च - 'यद्वा अस्यां किं चार्चन्ति यदानृचुस्तेनेयं सर्पराज्ञी' इत्यादि । चतुर्होतॄनिति 'चितिस्स्रुक्' इत्याद्यान् पञ्चानुवाकान् । स्तुत्यनन्तरं मनसा 'आयं गौः' इत्याद्याश्शंसति । शान्त्यर्थं भवति । अन्तो वा इत्यादि । गतम् ॥

3 वाचं यच्छतीति ॥ स्तोत्रशस्त्रसमाप्तौ वाचं यच्छति बहिर्वाचो वृत्तिं नियच्छति निवर्तयति । तद्यज्ञस्यैव धृत्यै भवति ॥

4 यजमानदेवत्यं वा इति ॥ प्रकाशवत्तया तत्सामान्यात् । विपर्ययाद्रात्रिः भ्रातृव्यदेवत्या । छन्नं हि भ्रातृव्या अपकुर्वन्ति । अह्ना अहस्त्वेनाह्नो रूपेण रात्रिं ध्यायेत् । ततो रात्र्यभावात् भ्रातृव्यस्य लोकं स्थानं वृङ्क्ते वर्जयति । यद्दिवेत्यादि । यद्यह्नि वाचं विसृजेत् वागव्याजेनाहरनेन त्यक्तमिति भ्रातृव्यायाहरुच्छिंषेत् उच्छिष्टमिव त्यजेत् जह्यात्, रात्रौ चेत् रात्रिमुच्छिंषेत् भ्रातृव्याय । द्विविकरणत्वेन श्नंश्च ॥

5 अधिवृक्षसूर्य इति ॥ सूर्यकार्य आतपस्सूर्यशब्देनोच्यते । वृक्षस्योपर्यातपस्तिष्ठति यस्मिन् काले न भूम्यां सोऽधिवृक्षसूर्यः । तिष्ठद्गुप्रभृतित्वेन अव्ययीभावे समासान्तोदात्तत्वम् । एतावन्तमिति । ततःप्रभृति यावदादित्योऽस्तमेति एतावन्तमेव लोकं स्थानं एतत्तुल्यमतिसंकुचितं स्थानमुच्छिंषेत् उच्छेषयति अस्यै भ्रातृव्याय सर्वमन्यदपहरतीति ॥

इति तैत्तिरीयब्राह्मणे द्वितीयाष्टके द्वितीयप्रपाठके षष्ठोऽनुवाकः ॥  
