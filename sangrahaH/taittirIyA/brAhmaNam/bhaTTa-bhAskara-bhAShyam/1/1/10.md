---
title: प्रथमाष्टकम्  1
unicode_script: devanagari
---

## अनुवाकः १


1प्रजापतिरित्यादि ॥ प्रजास्सृष्टवान् प्रजापतिः रिरिचानः रिक्तो भवन् वीर्येण हीनमात्मानं अमन्यत । लिटः कानच् । अथ तथा मन्यमानः स प्रजापतिः वीर्यार्थं तपोऽतप्यत । अथ तपस्तप्यमानः प्रजापतिरात्मनि वीर्यं पुनरूपचितं सृष्टिसामर्थ्यं अपश्यत् । 'सुपां सुलुक्' इति सप्तम्या लुक् । 'नञ्सम्बुद्ध्योः' इति नलोपप्रतिषेधः । अथ तत् वीर्यं अस्मात् प्रजापतेः सहसा प्रसह्य ऊर्ध्वमसृज्यत निरगच्छत् । 'सृज विसर्गे' दैवादिकः अनुदात्तेत् । सा विराट् या अग्नेस्तनूः अभवत् । अथ देवासुरास्तां व्यगृह्णत विविधं गृहीतवन्तः अस्माकमियमस्माकमियमिति । अथ तैर्विगृह्यमाणां तां पश्यन् प्रजापतिरब्रवीत् ममैषा विराट् युष्माकं अस्या ये दोहाः विकारभूता अग्नयः त एव युष्माकं न त्वेषेति ॥

२२२
2अथ तां दर्शयति - सा तत इत्यादि ॥ सा विराट् प्राची भूत्वा ऊर्ध्वं पदविक्षेपं कृतवती ।' अथ तां प्रजापति 'अथर्वपितुं मे गोपाय' इति पर्यगृह्णात् । 'नर्य प्रजां मे' इति द्वितीयम् । 'शंस्य पशून्मे गोपाय' इति तृतीयम् । 'सप्रथ सभां मे' इति चतुर्थम् । 'अहे बुध्निय' इति पञ्चमम् । सा खलु विराट् तान् इमान् अग्नीन् व्यक्रमत अन्वाहार्यपचनान्तान् पञ्चाग्नीन् विविधेन पदविहारेण उत्पादितवती । 'पञ्चाधाऽग्नीन्व्यक्रामत्' इति मन्त्रपदम् । 'वेः पादविहरणे' इत्यात्मने - पदम् । मन्त्रे तु व्यत्ययेन न प्रवर्तते । तान् अग्नीन् प्रजापतिः परिगृह्यात्मनि स्थापितवान् । अथो अपिच खलु पङ्क्तिमेव छन्दः पञ्चत्वान्वयात् आत्मनि स्थापितवान् । यस्मादेवं तस्मात् एषा खलु प्रजापतिपरिगृहीता पद्भिः अग्निपञ्चकलक्षणा ब्राह्मणे ब्रह्मणः पुत्रेऽपि प्रविष्टा पितृद्वारेण उत्पत्तेः प्रभृति
स्थिता । तां इदानीमयमाधानेन अधिनिर्मिमीते बहिरुत्पादयति ॥

२२२
3यदिति ॥ अग्निरिति जातावेकवचनम् । यस्मादेवं प्रजापतिः पञ्चैव पर्यगृह्णात्तस्मात् एतावन्तः एव पञ्चैव अग्नय आधीयन्ते न न्यूनाः नाधिका । इदं विश्वं पाङ्गं पञ्चकादागतम् । 'पृथिव्यन्तरिक्षं द्यौर्दिशोऽवान्तरदिशाः' इत्यनुवाकेन आधिभौतिकाध्यात्मिकाधिदैविकपङ्क्तिप्रभवत्वं विश्वस्य द्रष्टव्यम् । तस्मात् पाङ्क्ते अग्निपञ्चकप्रभवेनाधानेन पाङ्क्तं अधिभूतादिपञ्चकप्रभवं विश्वं स्पृणोति प्रीणयति रक्षति । स्पृ प्रीतौ प्राप्तिकर्मा वा - पाङ्क्तं विश्वं प्राप्नोति विधेयीकरोति ॥

२२२
4इदानीं 'अथर्व पितुं मे गोपाय'' इत्यादिभिर्मन्त्रैरुपस्थानस्यान्नादिसाधनत्वेन स्तुतिः क्रियते । अथ 'प्रवसथमेष्यन्नेवमुपतिष्ठेत' इत्यतिदेशं वक्ष्यति । अतोऽवगम्यते एभिरत्रोपस्थानं कर्तव्यमिति । अन्नमेवेति । पितुशब्दस्यार्थमाचष्टे । इन्द्रियमिति । वीर्यवत्तया हि सभामधितिष्ठति । श्रियमिति । श्रिया हि मन्त्री भवति ॥

२२२
5इदानीमेवमाहितानां अग्नीनां सर्वात्मनोपकारकत्वं प्रतिपादयति - यदित्यादि ॥ अन्वाहार्यः ओदनः पच्यते अस्मिन्निति अन्वाहार्यपचनो दक्षिणाग्निः । तत्र यदन्वाहार्यं पचन्ति तेन अन्वाहार्यपाकेन सः अग्निः अस्य यजमानस्य एवंनाम अभीष्टः सुहृद्भूतः यदाराध्यः पाकाधिकारः क्रियते । किञ्च - प्रीत एव भवति यजमानविनयैः । प्रदर्शनं चैतत्, फलीकरणहोमादीनां कर्मणाम् । एवं गार्हपत्य आज्याधिश्रयणं हविश्श्रपणादीनां प्रदशर्नम् ।
यदाहवनीये जुह्वति । इन्द्रादिभ्योपि । अत्रापि होमग्रहणं प्रदर्शनमिध्मसन्नहनादीनां प्रक्षेपस्य । विजयन्ते क्रीडन्ति अक्षैर्दीव्यन्ति । आवसथेऽन्नं हरन्ति भुञ्जते । तथेत्यादि । यथोक्तंअन्वाहार्यादिकमेषु क्रियत इति तथा यजमानस्य सर्वेऽप्यग्नय इष्टाः प्रीता आधीयन्ते आधानेन तादृशाः क्रियन्ते ॥

२२२
6अथ प्रवसथं प्रवासं उपैष्यन् एवं 'अथर्वपितुं मे' इत्यादिभिः एकैकं अग्निं उपतिष्ठेत । 'क्रियासमभिहारे सर्वनाम्नो द्वे भवतः' इति द्वित्वम् । 'समासवच्च बहुलम्' यदा न समासवत्तदा पूर्वपदस्य अम्भावः । यथा गृहेवासिने ब्राह्मणाय विलक्षणाय गृहान् परिदाय एति गच्छति एतान् रक्षेति निक्षिप्य प्रतिष्ठते । तादृगेव तत् उपस्थानम् । गृहे वसतीति गृहेवासी । 'सुप्यजातौ' इति णिनिः, 'शयवासवासिष्वकालात्' इति सप्तम्या अलुक् ॥

२२२
7अथ प्रवासादागत्य पुनरनेनैव उपतिष्ठेत । तदेषामग्नीनां साभागेयं ऐश्वयातिशयवत्तया आविष्करणम् । भगः श्रीः, ऐश्वर्यादिषट्कं वा । तत्सहितः सभगः तस्य भावः साभागेयं भावे छान्दसो ढक् 'हृद्भगसिन्ध्वन्ते' इति पूर्वोत्तरपदयोर्वृद्धिः । यद्वा - सभागः पूज्यभागार्हः, तस्य भावः साभागेयम् । तस्याविष्करणं तदुपस्थानमिति । समानभागत्वं समानयोगक्षेमत्वं साभागेयमिति केचित् ॥

२२२
8अथ सा विराट् तत ऊर्ध्वारोहत् । ततः प्रभृति सा रोहिणी अविपन्ना । तरमाद्रोहणाद्रोहिणी विराडग्नेर्योनिः तत्राधानं प्रतिष्ठित्यै भवति । ततः एनेन रोहिण्यां क्रियमाणेनाधानेन अयं ऋध्नोति समृद्धो रोहवान् भवति । एनादेशः सर्वानुदात्तः ॥

२२२
इति श्रीभट्टभास्करमिश्रविरचिते यजुर्वेदभाष्ये ज्ञानयज्ञाख्ये प्रथमेऽष्टके प्रथमप्रपाठके दशमोऽनुवाकः ॥
प्रथमप्रपाठकस्समाप्तः ॥  
