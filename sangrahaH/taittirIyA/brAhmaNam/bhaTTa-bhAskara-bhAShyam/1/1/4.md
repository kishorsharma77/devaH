

  
1द्वादशस्विति ॥ विक्रामः प्रक्रमः । स च द्विपदः । यथोक्तम् - 'प्रक्रमो द्विपदस्त्रिपदो वो' इति । क्रमेर्घञ्, ''नोदात्तोपदेशस्य'' इति वृद्धिप्रतिषेधो व्यत्ययेन न प्रवर्तते । पञ्चदशाङ्गुलं पदम् । गार्हपत्यात् द्वादशसु विक्रामेष्वग्निमादधीत । तत्समाप्तावाहवनीयायतनं कुर्यात् । केचिदाहुः - पदमेव विक्रम इति आहुश्चाग्न्याधेये पदं प्रतीयादिति । द्वादशेत्यादि । द्वौ च दश च द्वादश । 'सङ्ख्या' इति पूर्वपदप्रकृतिस्वरत्वम् । द्वादशस्वित्यत्र - 'झल्युपोत्तमम्' इत्युपोत्तमस्योदात्तत्वम् । द्वादशत्वान्वयात् द्वादशमासात्मकात् संवत्सरादेनमग्निं लब्ध्वा आहितवान् भवति ॥

2विकल्पयति यदित्यादि ॥ परिमितं फलं अवरुन्धीत वेदिपरिग्रहस्य परिमितत्वात् । 'गतिरनन्तरः' इति गतेः प्रकृतिस्वरत्वम् । तस्मात् चक्षुर्निमिते चक्षुषा परिच्छिन्ने आदधीत । 'तृतीया कर्मणि' इति पूर्वपदप्रकृतिस्वरत्वम् । चक्षुषा परिच्छिन्ने विशेषं दर्शयति - इयदिति । इयत् एतावत् द्वादशविक्रामाः एषोऽवकाशः द्वादशविक्रमपर्याप्तः इति सम्भवतो निश्चित्य चक्षुषा तत्र अभ्युपगमे प्लुतः । परिमितं चेति । इत्थं चक्षुर्निमितं तत् परिमितं च भवति सम्भवतः परिमितत्वात् । अपरिमितं च प्रक्रमादिना प्रमाणेनापरिमितत्वात् । तस्मात् परिमितापरिमितसमस्ताभिमतार्थलाभः ॥

3इदानीं चक्षुर्निमितस्यान्यथा स्तुतिं करोति - अनृतं वा इत्यादि ॥ कदाचित् अनृतं अर्थशून्यमपि पुरुषो वाचा वदति । मनसा च कदाचित् अनृतं ध्यायति । चक्षुषा तु न कदाचिदप्यनृतं पश्यति । तस्माच्चक्षुस्सत्यमेव । ननु चक्षुः शुक्तिकां रजतं गृह्णाति, चन्द्रमेकं द्वौ गृह्णाति, शङ्खं शुक्रफलं गृह्णाति । नैतत् । दोषनिबन्धनत्वात् न चक्षुषोऽयमपराधः । इदानीं चक्षुषः सत्यत्वाय लोके चाक्षुषस्य प्रत्ययस्य परिग्रहातिशयं दर्शयति - अद्रागिति किं त्वमिदमद्राक्षीरिति यदा कश्चित्पृच्छति तदा अदर्शमित्युत्तरमाह पृष्टः । तत्र यः पृच्छति यश्चाचष्टे तयोरुभयोरपि चाक्षुषे प्रत्यये सत्यताप्रत्ययो भवति । तस्माच्चक्षुषा दृष्टं सत्यं श्रद्धेयमस्य भवति । अथ यद्यन्यथा ब्रवीति अज्ञासिषमश्रौषमिति वा तदस्य सत्यं न भवति न तस्य श्रद्धेयता । अयमभिप्रायः - यदा किमज्ञासीरश्रौषीरिति वा पृष्टोपि सत्यत्वायादर्शमहमिति प्रतिब्रूते तदा किं पुनरद्राक्षीरिति पृष्टोऽदर्शमिति प्रतिब्रूते सत्यत्वायैवेति ।यस्मादेवं चक्षुषः सत्यत्वम् । तस्माच्चक्षुर्निमिते अग्निमादधीत । सत्य एवैनमाधत्ते आहितवान् भवति । दृशेर्लुङि 'न दृशः' इति क्से प्रतिषिद्धे ''स्रजि दृशोः'' इमागमे हलन्तलक्षणायां वृद्धौ 'बहुलं छन्दसि' इति ईडभावे षत्वकत्वयोर्हल्ङ्यादिसंयोगान्तलोपयोः अद्राक् इति रूपम् । ततः प्रश्ने उदात्तः प्लुतः । तस्यासिद्धत्वादानुदात्तः । कस्यैतस्य पन्नवाः । अदर्शमित्यत्र 'इरितो वा' इत्यङ् । ''ऋदृशोऽङि गुणः" ॥

४तस्मादिति ॥ यस्मादस्य सत्येऽग्निराहितः तस्मादनृतं न वदेत् । सत्यासत्ययोरसमावेशात् । सत्ये ह्यस्याग्निराहित इत्यत्रैव हेतुः । न च अस्य गृहे ब्राह्मणोऽनाश्वान् अनशितवान् वसेत् । ''सत्ये ह्यस्येति'' अत्रापि हेतुरिति कश्चित् । सत्यं अग्निर्ब्राह्मणः सत्ये आहितत्वात् सत्येनान्नेन रहितो यो ब्राह्मणः अग्निरस्य गृहे वस्तुं नार्हतीति । अश्नोतेर्लिटः क्वसौ 'उपेयिवाननाश्वान्' इति निपात्यते ॥

5आग्नेयी वा इत्यादि रात्रेः ॥ पशूनां चाग्नेयत्वात् रात्रौ गार्हपत्याधानं पशुलाभहेतुः । अह्नः ऐन्द्रत्वादहन्याहवनीयाधानं इन्द्रियलाभहेतुः । अर्धोदित इति । एतस्मिन् लोके स्थाने अवकाशे अर्धोदयकालस्थानीये नक्तानक्तस्वरूपे काले प्रजापतिः प्रजासृष्टिमकरोत् तस्मादर्धोदयकाले आहवनीयाधानं प्रजालाभहेतुः । अथो अपि च भूतभविष्यतोर्लाभहेतुश्च भवति । भूता गता रात्रिः । भविष्यत् आगामि आरब्धमहः । अर्धोदयस्तदुभयात्मा । रात्रिश्च भवति अहश्च भवति । तस्मात्तादृशे काले आधानं तदुभयलाभहेतुः । दिवाऽऽहवनीयमित्यविशिष्टं अर्धोदित इति नियम्यत इत्येके । दिवा वा अर्धोदिते वेत्यन्ये ॥

6इडा वा इत्यादि ॥ इडा नाम मनोः स्त्र्यपत्यं यज्ञानूकाशिनी यज्ञतत्त्वार्थप्रकाशनसामर्थ्यवती । अनुरूपः प्रकाशोऽनुकाशः । काश्यादित्वादिनिः । 'इकः काशे' इति दीर्घत्वम् । साऽशृणोदित्यादि । सा असुरा अग्निमादधत इति श्रुतवती । तद गच्छत् मनसा प्राप्तवती । गत्यर्था बुद्ध्यर्थाः । कथमेते कुर्वन्तीति मनसा निरूपितवती च । ते च आहवनीयाद्यन्वाहार्यपचनान्तं आदधत । अथ सा तादृशमाधानक्रमं ज्ञातवती मनोः
पार्श्वे स्थिता अब्रवीत् । प्रतीची प्रतीचीनगमना एषां एवमादधानानां श्रीः आधानक्रिया अगात् स्वर्गस्थानीयमाहवनीयमाधाय तं त्यक्त्वा प्रत्यग्गमनात् कियन्तं कंचित्कालं भद्राः ऐश्वर्यवन्तो भूत्वा पराभविष्यन्ति विनष्टा भविष्यन्तीति यस्यैवमित्यादि । गतम् ॥

7सेत्यादि पूर्ववत् ॥ अन्वाहार्यपचनाद्याहवनीयान्तं देवानामाधानं ज्ञात्वा प्राची प्राचीनगमनां आहवनीयान्तत्वात्तस्मात्सर्वदा भद्रा ऐश्वर्यवन्तो भूत्वा त्वर्गमेष्यन्ति प्रजां तु न वेत्स्यन्ते न लप्स्यन्ते प्रजासम्पत्तिहेतुं गार्हपत्यं त्यक्त्वा अन्यत्र गमनात्तस्य चाप्राथम्यात् । विन्दति स्वरितेत् । यस्यैवमित्यादि ।
गतम् ॥

8यस्य वा इत्यादि ॥ या यस्य देवता तद्यथादेवतं आत्मीयया देवतया आधानात् । तद्दर्शयति - भृगूणां त्वेत्यादि । हे व्रतपते! त्वां भृगूणामङ्गिरसां च व्रतेन कर्मणा ते येन व्रतविशेषेण आदधत तेन अहं आदधामि इति । एवं सर्वत्र । भृगोरपत्यानि अङ्गिरसोऽपत्यानीति बहुषूत्पन्नस्याणः 'अत्रिभृगुकुत्स' इत्यादिना लुक् ॥

9अन्यासामिति ॥ भृग्वङ्गिरोव्यतिरिक्तानां ब्राह्मणीनामिति । शार्ङ्गरवादित्वात् ङीष् । राज्ञः अभिषिक्तस्य । राजन्यः क्षत्रियजातीयः 'राजश्वशुराद्यत्' । ''राज्ञोऽपत्ये जातिग्रहणम्'' । ग्रामण्य इति । "उदात्तयणः" इति प्राप्तस्य "नोङ्धात्वोः'' इति प्रतिषेधे ''उदात्तस्वरितयोर्यणः'' इति स्वरितत्वम् । ऋभवो देवविशेषाः । रथकारस्य सौधन्वनस्य । जात्यन्तरस्येत्येके । रथादिकर्ता त्रैवर्णिक एवेत्यन्ये । यथोक्तं 'ये त्रयाणां वर्णानामेतत्कर्म कुर्युः' इति । एवं यथादेवतमग्निराहितो भवति देवताभ्यो नावृश्च्यते वसीयीन् वसुमत्तरश्च भवति ॥

प्रथमे चतुर्थोऽतुवाकः ॥  
