---
title: प्रथमाष्टकम्  1
unicode_script: devanagari
---

## अनुवाकः ८
### मन्त्रः
इ॒मे वा ए॒ते लो॒का अ॒ग्नयः॑ ।   
ते यदव्या॑वृत्ता आधी॒येरन्न्॑ ।   
शो॒चये॑यु॒र्यज॑मानम् ।   
घ॒र्मश्शिर॒ इति॒ गार्‌ह॑पत्य॒माद॑धाति ।   
वात॑ᳶ प्रा॒ण इत्य॑न्वाहार्य॒पच॑नम् ।   
अ॒र्कश्चख्षु॒रित्या॑हव॒नीय᳚म् ।   
तेनै॒वैना॒न्व्याव॑र्तयति ।   
तथा॒ न शो॑चयन्ति॒ यज॑मानम् ।   
####  टीका
1इमे वा एत इत्यादि ॥ वर्मशिरसां ब्राह्मणम् । अतः प्रभृति त्रयोऽनुवाकाः आधानब्राह्मणम् । आग्नेयमेव काण्डम् । यज्ञद्वारेण लोकानां स्थितिहेतुत्वादेते अग्नयो यदि अव्यावृत्ताः अविलक्षणाः आधीयेरन् यजमानं शोचयेयुः विलक्षणस्वभावत्वाल्लोकानाम् । विलक्षणतया अग्निलोकवैलक्षण्यात् लोकानां स्थितये अग्नयो न
स्युः । तस्मात् 'घर्मश्शिरः' इत्यादिमन्त्रभेदेनाग्ननीनां व्यावृत्तिः क्रियते ॥
### मन्त्रः
र॒थ॒न्त॒रम॒भिगा॑यते॒ गार्‌ह॑पत्य आधी॒यमा॑ने ।   
राथ॑न्तरो॒ वा अ॒यँल्लो॒कः ॥59॥  
अ॒स्मिन्ने॒वैनँ॑ल्लो॒के प्रति॑ष्ठित॒माध॑त्ते ।   


वा॒म॒दे॒व्यम॒भिगा॑यत उद्ध्रि॒यमा॑णे ।   
अ॒न्तरि॑ख्षँ॒व्वै वा॑मदे॒व्यम् ।   
अ॒न्तरि॑ख्ष ए॒वैन॒म्प्रति॑ष्ठित॒माध॑त्ते ।   
अथो॒ शान्ति॒र्वै वा॑मदे॒व्यम् ।   
शा॒न्तमे॒वैन॑म्पश॒व्य॑मुद्ध॑रते ।   
बृ॒हद॒भिगा॑यत आहव॒नीय॑ आधी॒यमा॑ने ।   
बार्‌ह॑तो॒ वा अ॒सौ लो॒कः ।   
अ॒मुष्मि॑न्ने॒वैनँ॑ल्लो॒के प्रति॑ष्ठित॒माध॑त्ते ।   

####  टीका
2रथन्तरमित्यादि ॥ सम्भारस्य च व्यावृत्तिः क्रियते रथन्तरं साम उद्गाता अभिगायते आभिमुख्येन गायति । व्यत्ययेनान्मनेपदम् । राथन्तर इति । प्राथम्यात् तत्सम्बन्धी । उत्सादित्वादञ् ।'अस्य जगतः' इति लिङ्गाच्च रथन्तरसम्बन्धी अयं लोकः । तस्मात् अस्मिन् लोके प्रतिष्ठितं अविचलितमाधत्ते ।


वावदेव्यमित्यादि । क्रमात्ताच्छब्द्यम् - रथन्तरं वामदेव्यं बृहदिति । 'कया, कस्त्वा' इति चानिर्ज्ञातत्वलिङ्गादन्तरिक्षस्य च तादृक्स्वरूपत्वात् ।

अथो अपिच शान्तिहेतुर्वामदेव्यं, अग्नेस्मखित्वादिसङ्कीर्तनलिङ्गात् । पशव्यं पशुभ्यो हितम् ।


बृहदित्यादि । बार्हतत्वं क्रमाद्द्युलोकस्य सूर्यतासंस्तवाच्च ॥
### मन्त्रः
प्र॒जाप॑तिर॒ग्निम॑सृजत ॥60॥  
सोऽश्वो॒ऽवारो॑ भू॒त्वा परा॑ङैत् ।
####  टीका
3प्रजापतिरित्यदि ॥ सः अग्निः अश्वो भूत्वा पराङैत् प्रजापतिसकाशादपुनरावृत्तोऽगच्छत् । कीदृशः अवारः वारयितुमशक्यः अन्येनोपायेनैव । तत्पुरुषे अव्ययपर्वूपदप्रकृतिस्वरत्वं प्राप्नोति, बहुव्रीहौ 'नञ्सुभ्याम्' इत्युत्तरपदान्तोदात्तत्वम् । तस्मात् वारणीयोऽश्वविशेषो वारः कर्मणि घञ् । गुणविशेषो वा; यथा 'अश्वं नत्वा वारवन्तम्' इति । यो महावेगतया निवर्तयितुं न शक्यते तादृशोऽश्वो भूत्वा पराङैत् । वारवन्तीयेन साम्ना अवारयत न्यवर्तयत ।
### मन्त्रः

तँव्वा॑रव॒न्तीये॑नावारयत ।   
तद्वा॑रव॒न्तीय॑स्य वारवन्तीय॒त्वम् ।   
####  टीका
तत्तस्मात् वारवन्तीयत्वं साम्नः । वारयित्वा वननं सम्भजनमश्वस्य कृतमनेनेति वारवन्तीयम् । पृषोदरादिः । अनुप्रवचनादित्वात् प्रयोजने छः । यद्यपि वारवन्तमिति शब्दोऽस्मिन्सामन्यस्तीति 'मतौ छस्सूक्तसाग्नोः' इति छः क्रियते । तथाऽपि व्युत्पत्त्यन्तरमिदं दर्शितमिति वेदितव्यम् ।

### मन्त्रः

श्यै॒तेन॑ श्ये॒ती अ॑कुरुत ।   
तच्छ्यै॒तस्य॑ श्यैत॒त्वम्
####  टीका
श्यैतेन साम्ना
अश्वं श्येतीकृतवान् । तस्मात् साम्नः श्यैतत्वम् । श्येतश्शितः शातः औणादिकस्तत्प्रत्ययः । अश्येतं श्येतं कुरुते इति अभूततद्भावे च्विः । ईषा अक्षादित्वात् संहिताऽभावः । तस्माच्छ्येतीकरणसाधनत्वेन श्येतसम्बन्धाच्छ्येतत्वम् । श्यैतेन दृष्टमिति व्युत्पत्त्यन्तरम् ।
### मन्त्रः
यद्वा॑रव॒न्तीय॑मभि॒गाय॑ते ।   
वा॒र॒यि॒त्वैवैन॒म्प्रति॑ष्ठित॒माध॑त्ते ।   
श्यै॒तेन॑ श्ये॒ती कु॑रुते ।   
### मन्त्रः

श्यै॒तेन॑ श्ये॒ती अ॑कुरुत ।   
तच्छ्यै॒तस्य॑ श्यैत॒त्वम्
####  टीका
यदित्यादि । गतम् ॥
### मन्त्रः
घ॒र्मश्शिर॒ इति॒ गार्‌ह॑पत्य॒माद॑धाति ।   
सशी॑र्‌षाणमे॒वैन॒माध॑त्ते ॥61॥  
उपै॑न॒मुत्त॑रो य॒ज्ञो न॑मति ।  
####  टीका
4घर्मश्शिर इत्यादि ॥ मन्त्रावयवस्तुतिः । उपैनमिति । एवं ह्ययमग्निश्शिरोयुक्तो भवति । इतरथा देहमात्रवानिव स्यात् ।
### मन्त्रः
रु॒द्रो वा ए॒षः ।   
यद॒ग्निः ।   
####  टीका

रुद्रो वा इत्यादि । 'सम्प्रियः पशुभिर्भुवत्' इति मन्त्रावयवस्तुतिर्गता ।
### मन्त्रः
स आ॑धी॒यमा॑न ईश्व॒रो यज॑मानस्य प॒शून् हिꣳसि॑तोः ।   

####  टीका

हिंसितोः । 'ईश्वरे तोसुन्कसुनौ' इति तोसुन् ।
### मन्त्रः

सम्प्रि॑यᳶ प॒शुभि॑र्भुव॒दित्या॑ह ।   
प॒शुभि॑रे॒वैन॒ꣳ॒ सम्प्रि॑यङ्करोति ।   
प॒शू॒नामहिꣳ॑सायै ।   
####  टीका

सम्प्रियं सङ्गतं प्रियं करोति ।
### मन्त्रः
छ॒र्दिस्तो॒काय॒ तन॑याय य॒च्छेत्या॑ह ।   
आ॒शिष॑मे॒वैतामाशा᳚स्ते ।   
वात॑ᳶ प्रा॒ण इत्य॑न्वाहार्य॒पच॑नम् ॥62॥  

####  टीका
छर्दिस्तोकायेत्यादि । गतम् ।
### मन्त्रः
सप्रा॑णमे॒वैन॒माध॑त्ते ।   
स्व॒दि॒तन्तो॒काय॒ तन॑याय पि॒तुम्प॒चेत्या॑ह ।   
अन्न॑मे॒वास्मै᳚ स्वदयति ।   
प्राची॒मनु॑ प्र॒दिश॒म्प्रेहि॑ वि॒द्वानित्या॑ह ।   
####  टीका
सप्राणं सबलम् । अन्नमेवेति पितुशब्दस्यार्थ उक्तो भवति ।

### मन्त्रः
विभ॑क्तिरे॒वैन॑यो॒स्सा ।  

####  टीका
विभक्तिरेवेत्यादि । 'प्राचीमनु प्रदिशं प्रेहि' इति प्राञ्चोऽश्वप्रथमा अभिव्रजन्ति । सा गतिः एनयोः गार्हपत्याहवनीययोः विभक्तिः विभागः कृतः
### मन्त्रः
अथो॒ नाना॑वीर्यावे॒वैनौ॑ कुरुते ।   

####  टीका

आहवनीयो गार्हपत्यमित्यादिना प्रतिपादितमर्थं मन्त्रेऽपि प्रदर्शयति - अथो इत्यादि । व्याख्यातमेव ।
### मन्त्रः
ऊर्ज॑न्नो धेहि द्वि॒पदे॒ चतु॑ष्पद॒ इत्या॑ह ।   
आ॒शिष॑मे॒वैतामाशा᳚स्ते ।   
अ॒र्कश्चख्षु॒रित्या॑हव॒नीय᳚म् ।   
####  टीका

ऊर्जं न इत्यादि । गतम् ॥


### मन्त्रः
अ॒र्को वै दे॒वाना॒मन्न᳚म् ॥63॥  
अन्न॑मे॒वाव॑रुन्धे ।   

####  टीका
5अर्को वा इति ॥ अन्नस्थानीयः अर्कः आदित्यस्सर्वैरर्चनीयत्वात् ।
### मन्त्रः
तेन॑ मे दीदि॒हीत्या॑ह ।   
समि॑न्ध ए॒वैन᳚म् ।   
आ॒न॒शे व्या॑नश॒ इति॒ त्रिरुदि॑ङ्गयति ।   

####  टीका

तेन इत्यादि । गतम् । त्रिरुदिङ्गयति त्रिरुद्गमयति । ऊर्ध्वं क्रमेण त्रिरुद्गमयति । इगि गतौ इदित्त्वान्नुम् ।
### मन्त्रः
त्रय॑ इ॒मे लो॒काः ।   
ए॒ष्वे॑वैनँ॑ल्लो॒केषु॒ प्रति॑ष्ठित॒माध॑त्ते ।   
####  टीका

लोकत्रये ऊर्ध्वं क्रमेणावीस्थते प्रतिष्ठितो भवति ।
### मन्त्रः
तत्तथा॒ न का॒र्य᳚म् ।  
####  टीका
एतद्दूषयति - तदित्यादि । तत् त्रिरुदिङ्गनं तथा न कार्यम् । कथं? उद्धृत्य आधाय समिध्य पश्चान्न कर्तव्यमित्यर्थः ।
### मन्त्रः

वीङ्गि॑त॒मप्र॑तिष्ठित॒माद॑धीत ।   

####  टीका

तथा करणे दोषमाह - वीङ्गितं विविधं कम्पितं विचलितमुत्पादितमत एव अप्रतिष्ठितमादधीत आहितवान् स्यात् । आधायोच्चलनादप्रतिष्ठितो लोकेषु स्यात् । तस्मात्तथा न कार्यमिति ।
### मन्त्रः

उ॒द्धृत्यै॒वाधाया॑भि॒मन्त्रियः॑ ।   
अवी᳚ङ्गितमे॒वैन॒म्प्रति॑ष्ठित॒माध॑त्ते ।  
####  टीका

कथं तर्हि उदिङ्गनं कर्तव्यं किं वा न कर्तव्यमेव? तत्राह - उद्धृत्यैवेति । न ब्रूमः न कर्तव्यमुदिङ्गनमिति; अपि तु उद्धृत्यैव उद्धरणानन्तरमेव त्रिरुद्गमयितव्यः । आधानात्प्रागेव 'आनशे व्यानशे' इत्यनेन किं तदानीमुदिङ्गनं? नैव, तूष्णीमुदिङ्ग्य आधायाभिमन्त्र्यः अग्निरनेन मन्त्रेण । एवं हि क्रियमाणे अवीङ्गितं स्थापयित्वा अनुत्पादितं एवैनं अविचालनीयं प्रतिष्ठितमाधत्ते आहितवान् भवति ॥

### मन्त्रः


वि॒राट्च॑ स्व॒राट्च॒ यास्ते॑ अग्ने शि॒वास्त॒नुव॒स्ताभि॒स्त्वाऽऽद॑ध॒ इत्या॑ह ।   
ए॒ता वा अ॒ग्नेश्शि॒वास्त॒नुवः॑ ।   
ताभि॑रे॒वैन॒ꣳ॒ सम॑र्धयति ।   
यास्ते॑ अग्ने घो॒रास्त॒नुव॒स्ताभि॑र॒मुङ्ग॒च्छेति॑ ब्रूया॒द्यन्द्वि॒ष्यात् ।   
ताभि॑रे॒वैन॒म्परा॑भावयति ॥64॥  
####  टीका
6अथ शिवानां ब्राह्मणम् - विराट्चेति ॥ गतम्27 ॥
इत्यष्टमोऽनुवाकः ॥  
