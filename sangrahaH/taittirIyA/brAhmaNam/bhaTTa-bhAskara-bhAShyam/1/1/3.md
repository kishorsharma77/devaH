---
title: प्रथमाष्टकम्  1
unicode_script: devanagari
---

## अनुवाकः ३
### मन्त्रः
उद्ध॑न्ति ।
यदे॒वास्या॑ अमे॒ध्यम् ।  
तदप॑हन्ति ।  
अ॒पोऽवो᳚ख्षति॒ शान्त्यै᳚ ।  
सिक॑ता॒ निव॑पति ।  
ए॒तद्वा अ॒ग्नेर्वै᳚श्वान॒रस्य॑ रू॒पम् ।   
रू॒पेणै॒व वै᳚श्वान॒रमव॑रुन्धे ।   
ऊषा॒न्निव॑पति ।
####  टीका
1उद्धन्तीत्यादि ॥ गतम् । अमेध्यमिति । 'ययतोश्चातदर्थे' इत्युत्तरपदान्तोदात्तत्वम् । वैश्वानरस्य रूपमिति तद्धेतुत्वात् ।
### मन्त्रः
पुष्टि॒र्वा ए॒षा प्र॒जन॑नम् । यदूषाः᳚ ॥14॥  
पुष्ट्या॑मे॒व प्र॒जन॑ने॒ऽग्निमाध॑त्ते ।

####  टीका
पुष्टिर्वा इति । पुष्टिहेतवः प्रजननहेतवश्चोक्ताः । पुष्टिप्रजननहेतौ तत्सिद्विं कुर्वन्नेवाग्निराहितो भवति ।
### मन्त्रः
अथो॑ सं॒ज्ञान॑ ए॒व ।  
सं॒ज्ञान॒ꣵ॒ ह्ये॑तत्प॑शू॒नाम् ।
यदूषाः᳚ ।

अथो अपि च सम्यक् जायन्ते परस्परमैकमत्यं गच्छन्ति पशवो येन तत् संज्ञानं प्रदेशः, तस्मिन्नग्निराहितो भवति ॥
### मन्त्रः
द्यावा॑पृथि॒वी स॒हास्ता᳚म् ते वि॑य॒ती अ॑ब्रूताम् ।   
अस्त्वे॒व नौ॑ स॒ह य॒ज्ञिय॒मिति॑ ।   
यद॒मुष्या॑ य॒ज्ञिय॒मासी᳚त् ।   
तद॒स्याम॑दधात् ।   
त ऊषा॑ अभवन्न् ॥15॥  
यद॒स्या य॒ज्ञिय॒मासी᳚त् ।   
तद॒मुष्या॑मदधात् ।   
तद॒दश्च॒न्द्रम॑सि कृ॒ष्णम् ।   
ऊषा᳚न्नि॒वप॑न्न॒दो ध्या॑येत् ।   
द्यावा॑पृथि॒व्योरे॒व य॒ज्ञिये॒ऽग्निमाध॑त्ते ।   

####  टीका
2द्यावापृथिवी इत्यादि ॥ सहास्तां अविश्लिष्टे अभूताम् । ते वियती विश्लेषं गच्छन्त्यौ अब्रूताम् । विपूर्वादेतेः शतरि 'उगितश्च' इति ञीप्,, 'वा छन्दसि' इति पूर्वसवर्णदीर्घत्वम्, 'शतुरनुमः' इति नद्या उदात्तत्वम् । नौ आवयोस्सम्बन्धि यत् यज्ञियं यज्ञार्हं रूपं तत् सह एवास्तु विश्लिष्टयोरप्यावयोः । गतमन्यत् ॥
### मन्त्रः

अ॒ग्निर्दे॒वेभ्यो॒ निला॑यत ।   
आ॒खू रू॒पङ्कृ॒त्वा ।   
स पृ॑थि॒वीम्प्रावि॑शत् ।   
स ऊ॒तीᳵ कु॑र्वा॒णᳶ पृ॑थि॒वीमनु॒ सम॑चरत् ।   
तदा॑खुकरी॒षम॑भवत् ॥16॥  
####  टीका
3अग्निर्देवेभ्य इत्यादि ॥ निलायत निरगच्छन् । 'उपसर्गस्यायतौ' इति लत्वम् । आखुर्भूत्वा निलायत रूपं च तदीयं कृत्वा ऊतीः मार्गान् कुर्वाणः पथिवीमनु क्रमेण सर्वत्रान्तः समचरत् । लक्षणेऽनोः कर्मप्रवचनीयत्वम् । अवतेर्गतिकर्मणः करणे क्तिनि ज्वरत्वरादिना ऊठि 'ऊतियूति' इति क्तिन उदात्तत्वम् । तन्मार्गनिर्माणार्थमिदं पुरीषं आखुकरीषं आखूत्करः अभवत्, तत्तासु स्वदन्तदष्टासु ऊतिषु आखूत्कर उत्पन्नोऽभवत् । 'सुपां सुलुक्' इति सप्तम्या लुक् ।
### मन्त्रः
यदा॑खुकरी॒षꣳ स॑म्भा॒रो भव॑ति ।   
यदे॒वास्य॒ तत्र॒ न्य॑क्तम् ।   
तदे॒वाव॑रुन्धे ।  
####  टीका

यदित्यादि । सम्भ्रियते सह निधीयत इति सम्भारः । न्यक्तमिति । अस्य अग्नेः यत् तेज ऊतीकरणेन न्यक्तं न्यक् पतितं तत् सर्वं अवरुन्धे । अकर्मणि निष्ठायामपि 'गतिरनन्तरः' इति व्यत्ययेन गतेः प्रकृतिस्वरत्वम् ॥
### मन्त्रः

ऊर्जँ॒व्वा ए॒तꣳ रस॑म्पृथि॒व्या उ॑प॒दीका॒ उद्दि॑हन्ति ।   
यद्व॒ल्मीक᳚म् ।   
####  टीका
4ऊर्जमित्यादि ॥ पृथिव्यास्सम्बन्धिनीं ऊर्जं अन्नं रसं सारं च उपदीकाः वल्मीकाः उद्दिहन्ति ऊर्ध्वमुपचिन्वन्ति । यद्वा … तीत्येव ।
### मन्त्रः

यद्व॑ल्मीकव॒पा स॑म्भा॒रो भव॑ति ।   
ऊर्ज॑मे॒व रस॑म्पृथि॒व्या अव॑रुन्धे ।   
####  टीका

यदित्यादि । वल्मीकवपा वल्मीकमृत् । पृथिव्या ऊर्जं रसं च अवरुन्धे ।
### मन्त्रः

अथो॒ श्रोत्र॑मे॒व ।   
####  टीका
अथो अपि च श्रोत्रमेव अवरुन्ध इत्येवशब्दग्रहणसामर्थ्यातिशयम् ।
### मन्त्रः
श्रोत्र॒ꣵ॒ ह्ये॑तत्पृ॑थि॒व्याः ।   
यद्व॒ल्मीकः॑ ॥ 17 ॥  
अब॑धिरो भवति ।   
य ए॒वँव्वेद॑ ।   

####  टीका
हेतुमाह - श्रोत्रं हीति । श्रोत्रं ह्येतत्पृथिव्याः वल्मीको नाम । एवं वेदिताऽपि अबधिरो भवति ॥
### मन्त्रः
प्र॒जाप॑तिᳶ प्र॒जा अ॑सृजत ।   
####  टीका
5प्रजापतिरित्यादि ॥ उपाक्षीयत उपक्षीयमाणमभवत् । अनुत्पत्तिरुपक्षयः । ताभ्यस्तदर्थं सूदं सूदयित्वा पृथिवीम्, षूद क्षरणे, आर्द्रां कृत्वा । सूदयतेर्णमुलि प्रत्ययात्पूर्वस्योदात्तत्वम् । उपप्राभिनत् तत्रतत्र प्रदेशे प्रभेदनं कृतवान् पृथिव्याः ।
### मन्त्रः

तासा॒मन्न॒मुपा᳚ख्षीयत ।   

####  टीका
ततः सकर्दमायां पृथिव्यां सस्योत्पत्त्या अन्नं नाक्षीयत ।
### मन्त्रः
ताभ्य॒स्सूद॒मुप॒प्राभि॑नत् ।   
ततो॒ वै तासा॒मन्न॒न्नाख्षी॑यत ।
####  टीका
[यद्वा] सूदोऽशोष्यजलभूमिस्थितः कर्दम: । तत्सर्वत्र पृथिव्यामुपप्राभिनत् उपप्रावर्तयत् भेदनेन उपसम्प्राप्तमकरोत् ।
### मन्त्रः
यस्य॒ सूद॑स्सम्भा॒रो भव॑ति ।   
नास्य॑ गृ॒हेऽन्न॑ङ्ख्षीयते ।   
####  टीका

यस्येत्यादि गतम् ॥
### मन्त्रः
आपो॒ वा इ॒दमग्रे॑ सलि॒लमा॑सीत् ।   
तेन॑ प्र॒जाप॑तिरश्राम्यत् ॥18॥  
####  टीका
6आपो वा इदमित्यादि ॥ अपां विकारभूतं इदं सर्वं भूतजातं अग्रे प्रथमं सलिलमेव आसीत् । तेन भृतजातेन सिसृक्षितेन हेतुना प्रजापतिरश्राम्यत् तपोऽतप्यत ।
### मन्त्रः
क॒थमि॒दꣵ स्या॒दिति॑ ।   

####  टीका
कथं मन्यमान इत्याह - कथमिदं भूतजातं स्यादिति कथमेतद्वर्तते एवमुपपद्येतेति ।
### मन्त्रः
सो॑ऽपश्यत्पुष्करप॒र्णन्तिष्ठ॑त् ।   

####  टीका
अथ तस्मिन् सलिले तिष्ठत् ऊर्ध्वमूलमवस्थितं पुष्करपर्णं पद्मपत्रं अपश्यत् तपःप्रभावात्तादृशं किंचिदहो सम्पन्नमासीत् । किं पुनस्तत्? इदमेव पुष्करपर्णम् ।
### मन्त्रः
सो॑ऽमन्यत ।   
अस्ति॒ वै तत् ।   
यस्मि॑न्नि॒दमधि॒ तिष्ठ॒तीति॑ ।  
स व॑रा॒हो रू॒पङ्कृ॒त्वोप॒ न्य॑मज्जत् ।   

####  टीका
कीदृशमित्याह - इदं भूतजातं स्थावरजङ्गमात्मकं कथमिदं स्यादिति पूर्वं चिन्तितं यस्मिन्नधितिष्ठति यस्मिन् स्थाने अधिष्ठाय वर्तते तदिदमस्तीति मत्वा अप्सु निलीय अविभागापन्नां पृथिवीमन्वप्सु प्राप्तुकामो वराहो भूत्वा रूपं च तदीयं कृत्वा तस्मिन् सलिले उपन्यमज्जत् पुष्करपर्णसमीपे निमग्नोऽभूत् ।
### मन्त्रः
स पृ॑थि॒वीम॒ध आ᳚र्च्छत् ।   
तस्या॑ उप॒हत्योद॑मज्जत् ।   
####  टीका
सः अधस्तात् पृथिवीं तपःप्रभावेन मृदं परिणतां आर्छत् प्राप्नोत् यत्र पुष्करपर्णमुदतिष्ठत् । अथ तस्या मृद एकदेशं उपहत्य हस्ताभ्यां दंष्ट्रया च आदाय उदमज्जत् उत्तिष्ठतिस्म सलिलात् ।
### मन्त्रः
तत्पु॑ष्करप॒र्णे᳚ऽप्रथयत् ।   
यदप्र॑थयत् ॥19॥  
तत्पृ॑थि॒व्यै पृ॑थिवि॒त्वम् ।   
अभू॒द्वा इ॒दमिति॑ ।   
तद्भूम्यै॑ भूमि॒त्वम् ।
####  टीका
कश्चिदाह - पुष्करपर्णं दृष्ट्वा प्रजापतिरमन्यत अतर्कयत् यस्मिन्निदं पुष्करपर्णमधितिष्ठति अस्ति वै तत्स्थलमिति सञ्जातानुमानप्रत्ययो वराहरूपी निमज्ज्याधस्तात्तन्मूले पृथिवीं मृदं लब्ध्वा उन्मज्ज्य तस्मिन्नेव पुष्करपर्णे तां मृदमप्रथयत् विस्तारितवान् । सा पृथिवीत्वेन परिणता । प्रथनात्पृथिवी ।
### मन्त्रः
तान्दिशोऽनु॒ वात॒स्सम॑वहत् ।   
####  टीका
तां दिशो लक्षीकृत्य वातस्समवहत् सम्प्रैरयत् ।
### मन्त्रः
ताꣳ शर्क॑राभिरदृꣳहत् ।   

####  टीका
अथ तां अस्थिरां वातेन दिशोऽनुसमुह्यमानां शर्कराभिरदृंहत् दृढां निश्चलामकरोत् प्रजापतिः यथा वातेन संवोढुं न शक्यते तादृशदार्ढ्यवतीं शर्कराभिरकरोत् ।
### मन्त्रः

शँव्वै नो॑ऽभू॒दिति॑ ।   

####  टीका
शं वा इति । शं सुखं दार्ढ्यप्रभवं नः अस्माकं अभूदिति ।
### मन्त्रः
तच्छर्क॑राणाꣳ शर्कर॒त्वम् ।   

####  टीका
शर्करत्वं शर्कराणां शं कुर्वन्तीति शर्कराः । 'शमिधातोस्संज्ञायाम्' इत्यच्, पृषोदरादिः, 'त्वे च' इति ह्रस्वत्वम् ॥
### मन्त्रः
यद्व॑रा॒हवि॑हतꣳ सम्भा॒रो भव॑ति ।   
अ॒स्यामे॒वाछ॑म्बट्कारम॒ग्निमाध॑त्ते ।   
शर्क॑रा भवन्ति॒ धृत्यै᳚ ॥20॥
####  टीका
7यदित्यादि ॥ वराहविहतं वराहविकीर्णम् । अछम्बट्कारं अविनाशं पृथिव्यां आधत्ते । यद्वा - वडिति सत्यनाम, तस्य छादनं यथा न भवति तथा सत्यप्रतिपाद्यमेवाग्निमाधत्ते । शर्करा भवन्ति सम्भार इत्येव । धृत्यै अविचालितावस्थानाय भवति शर्करासम्भारः ।
### मन्त्रः
अथो॑ श॒न्त्वाय॑ ।   
####  टीका
अथो अपिच शन्त्वाय च भवति, शं सुखं अविचलितावस्थानहेतुकं तद्वान् भूतग्रामः शं, मत्वर्थीयो लुप्यते । अभेदोपचारो वा शुक्लादिवत् ॥
### मन्त्रः
सरे॑ता अ॒ग्निरा॒धेय॒ इत्या॑हुः ।   

####  टीका
8सरेता इति ॥ प्रजननसामर्थ्याय कथं सरेता आहितो भवतीत्याह ।
### मन्त्रः
आपो॒ वरु॑णस्य॒ पत्न॑य आसन्न् ।   

####  टीका
आप इत्यादि । पत्नय इति छान्दसं ह्रस्वत्वम् ।
### मन्त्रः

ता अ॒ग्निर॒भ्य॑ध्यायत् ।   
####  टीका
अभिध्यानं कामना ।
### मन्त्रः
तास्सम॑भवत् ।   
तस्य॒ रेत॒ᳶ परा॑ऽपतत् ।   
तद्धिर॑ण्यमभवत् ।   
####  टीका
सम्भवो मैथुनम् । गतमन्यत् ।
### मन्त्रः
यद्धिर॑ण्यमु॒पास्य॑ति ।   
सरे॑तसमे॒वाग्निमाध॑त्ते ।   

####  टीका
उपास्यति उपक्षिपति ।
### मन्त्रः
पुरु॑ष॒ इन्न्वै स्वाद्रेत॑सो बीभथ्सत॒ इत्या॑हुः ॥21 ॥  

####  टीका
पुरुष इत्यादि । इदित्यवधारणे । नु इति वितर्के । वै इति प्रसिद्धौ । 'तनुपूर्वः' इति वकारो लुप्यते । पुरुषो नूनं स्वात् आत्मीयात् रेतसो बीभत्सते जुगुप्सते । लोके खल्वेवं भवति, तस्मादग्निरपि स्वाद्रेतसो हिरण्यादुपास्तात् बीभत्सते नूनं इत्याहुः पुराविदः ।
### मन्त्रः
उ॒त्त॒र॒त उपा᳚स्य॒त्यबी॑भथ्सायै ।   

####  टीका
इदानीं तत्समाधानार्थमाह - उत्तरत इति । अग्निस्थानं हित्वा तदुत्तरतस्समीपे क्षिपति प्रज्ञातं वा उत्तरत इत्युक्तम् । एवं हि क्रियमाणं अबीभत्सायै भवति ।
### मन्त्रः
अति॒प्रय॑च्छति ।   

####  टीका
अतिप्रयच्छतीति हिरण्यमतीत्य अन्यत्किंचिद्ददाति । रजतमेवेत्येके ।
### मन्त्रः
आर्ति॑मे॒वाति॒प्रय॑च्छति ।   

####  टीका

आर्तिमात्मीयामात्मानमतीत्य अन्यस्मै प्रयछति । अतोऽवगम्यते वृषलाय दातव्यमिति .। यस्मै कस्मैचिद्वाऽनिष्टाय । यथोक्तं - ' द्वेष्याय रजतं प्रयच्छति'' इत्यादि ॥
### मन्त्रः

अ॒ग्निर्दे॒वेभ्यो॒ निला॑यत ।   
अश्वो॑ रू॒पङ्कृ॒त्वा ।   
सो᳚ऽश्व॒त्थे सँ॑व्वथ्स॒रम॑तिष्ठत् ।   
तद॑श्व॒त्थस्या᳚श्वत्थ॒त्वम् ।   
####  टीका
9अग्निर्देवेभ्य इत्यादि ॥ गतम् । अश्वत्थत्वमिति । अश्वस्स्थितोऽस्मिन्निति 'सुपि स्थः' इति खः, पृषोदरादिः ।
### मन्त्रः
यदाश्व॑त्थस्सम्भा॒रो भव॑ति ।   
यदे॒वास्य॒ तत्र॒ न्य॑क्तम् ।   
तदे॒वाव॑रुन्धे ॥22॥  
####  टीका

आश्वत्थः अश्वत्थावयवः । 'अनुदात्तादेश्च' इत्यञ् ॥
### मन्त्रः
दे॒वा वा ऊर्जँ॒व्व्य॑भजन्त ।   
तत॑ उदु॒म्बर॒ उद॑तिष्ठत् ।   
ऊर्ग्वा उ॑दु॒म्बरः॑ ।   
यदौदु॑म्बरस्सम्भा॒रो भव॑ति ।   
ऊर्ज॑मे॒वाव॑रुन्धे ।   

####  टीका
10देवा वा ऊर्जमित्यादि ॥ ततः अन्नस्थानात् औदुम्बरः उदुम्बरावयवः । स एवाञ् ॥
### मन्त्रः
तृ॒तीय॑स्यामि॒तो दि॒वि सोम॑ आसीत् ।   
तङ्गा॑य॒त्र्याऽह॑रत् ।   
तस्य॑ प॒र्णम॑च्छिद्यत ।   
तत्प॒र्णो॑ऽभवत् ।   
तत्प॒र्णस्य॑ पर्ण॒त्वम् ॥23॥  

####  टीका
11तृतीयस्यामिति ॥ तिस्रोपि पृथिव्यादयो दिवः पर्णं पक्षः पर्णः पलाशः । पर्णत्वमिति - पर्णपरिणामत्वात् ।
### मन्त्रः
यस्य॑ पर्ण॒मय॑स्सम्भा॒रो भव॑ति ।   

####  टीका

पर्णमय इति ॥ पूर्ववत् अवयवे "द्व्यचश्छन्दसि'' इति मयट् ।
### मन्त्रः

सो॒म॒पी॒थमे॒वाव॑रुन्धे ।   
####  टीका

सोमपीथः
सोमपानम् । औणादिकस्थक्प्रत्ययः ॥
### मन्त्रः

दे॒वा वै ब्रह्म॑न्नवदन्त ।   
तत्प॒र्ण उपा॑शृणोत् ।   
सु॒श्रवा॒ वै नाम॑ ।   
यत्प॑र्ण॒मय॑स्सम्भा॒रो भव॑ति ।   
ब्र॒ह्म॒व॒र्च॒समे॒वाव॑रुन्धे ।
####  टीका
12देवा वै ब्रह्मन्नित्यादि ॥ ब्रह्मणि वेदे देवा अवदन्त भासमाना अर्थविशेषान्वदन्तो वेदार्थं सहासित्वा अध्यवस्यन् ।
### मन्त्रः

प्र॒जाप॑तिर॒ग्निम॑सृजत ।   
सो॑ऽबिभे॒त्प्र मा॑ धख्ष्य॒तीति॑ ।   
तꣳ श॒म्या॑ऽशमयत् ॥24॥  

####  टीका
प्रजापतिरग्निमित्यादि । स प्रजापतिः अबिभेत् अग्निर्मां प्रधक्ष्यतीति शम्या तां दाह्यत्वेन दत्त्वा अग्निं अशमयत् ।
### मन्त्रः
तच्छ॒म्यै॑ शमि॒त्वम् ।   
यच्छ॑मी॒मय॑स्सम्भा॒रो भव॑ति ।   
शान्त्या॒ अप्र॑दाहाय ।   
####  टीका
शमित्वमिति ॥ शाम्यत्यग्निरनयेति शमी । औणादिक इन्प्रत्ययः 'कृदिकारादक्तिनः' इति ङीष्, पूर्ववत् ह्रस्वत्वम् ॥
### मन्त्रः
अ॒ग्नेस्सृ॒ष्टस्य॑ य॒तः ।   
विक॑ङ्कत॒म्भा आ᳚र्च्छत् ।   
####  टीका
13अग्नेरित्यादि ॥ प्रजापतिना सृष्टस्य यतः स्वकार्यं प्रतिवा गछतोऽग्नेः भाः तेजो विकङ्कतं वृक्षविशेषं आर्छत् प्रापत् । एतेश्शतरि 'शतुरनुमः' इति विभक्तेरुदात्तत्वम् ।
### मन्त्रः
यद्वैक॑ङ्कतस्सम्भा॒रो भव॑ति ।   
भा ए॒वाव॑रुन्धे ।   
सहृ॑दयो॒ऽग्निरा॒धेय॒ इत्या॑हुः ।   
####  टीका
वैकङ्कत इति । पूर्ववदञ् । भाः अवरुन्धे । भातेरसुनि भाः । क्विपि बहुवचनं स्यादिति चेत् तदा भा आर्छदिति कथम्? । वचनव्यत्यं सवर्णदीर्घत्वाभावं वक्ष्यामीति चेत्? बाढम् ॥ ''सहृदयः इहि ॥
### मन्त्रः

म॒रुतो॒ऽद्भिर॒ग्निम॑तमयन्न् ।   
तस्य॑ ता॒न्तस्य॒ हृद॑य॒माच्छि॑न्दन्न् ।   
साऽशनि॑रभवत् ।   
####  टीका
तत्कथं स्यादित्याह - मरुत इति । अत मयन् उत्सन्नज्वालमकुर्वन् । तस्य तान्तस्य शान्तज्वालस्य हृदयमाच्छिन्दन् पृथक्कृतवन्तः । साऽशनिरभवदिति। गतम् ।
### मन्त्रः
यद॒शनि॑हतस्य वृ॒ख्षस्य॑ सम्भा॒रो भव॑ति ।   
सहृ॑दयमे॒वाग्निमाध॑त्ते ॥25॥
####  टीका
अशनिहतस्येति । 'तृतीया कर्मणि' इति पूर्वपदप्रकृतिस्वरत्वम् ॥

प्रथमे तृतीयोऽनुवाकः ॥  
