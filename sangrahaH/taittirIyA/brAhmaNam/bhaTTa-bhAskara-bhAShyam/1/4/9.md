

  
1 अथ राजसूयब्राह्मणशेषः, चातुर्मास्यानां राजसूय एवोत्पत्तेः॥ 'प्रजा वै सत्रत्तमासत'इति द्वावनुवाकौ वैश्वदेवं काण्डम् ॥

प्रजाः वक्ष्यमाणा देवादयः सर्वे संहत्य सत्रमासत सत्रासनं कुवन्त इव दीर्घकालं सहासत किं कुर्वन्तः तपस्तप्यमानाः गार्हस्थ्ये स्थित्वा उपवासादीनि तपांसि कुर्वत्यः अजुह्वतीः अजुह्वत्यः होमं कंचिदप्यकुर्वाणा आस्त । 'तपस्तपः कर्मकस्यैव'इत्यात्मनेपदम् । अथ तासां देव-
तानां मध्ये देवाश्चमसं पात्रं घृतस्य पूर्णं स्वधां अमृतात्मकं स्वस्यात्मनो धारकं वा । दधातेर्विच्, 'पूरणगुण'इति षष्ठीसमासप्रतिषेधेन षष्ठी ज्ञापिता । ईदृशं चमसं तपःप्रभावादाविर्भूतं अपश्यन् । अथ तं द्रष्टुं उपोदतिष्ठन् समीपतो होतुमुद्यताः अथ अजुहवुश्च तम् । तेन च होमेन अर्धमासे ऊर्जं अन्नं अवारुन्धत लब्धवन्तः । सामर्थ्याद्वीप्स्यते अर्धमासेअर्धमासे । तस्मादर्धमासे पौर्णमास्याममावावास्यायां च देवा इज्यन्ते । एवं सर्वत्र वेदितव्यम् ॥

2 पितरो मासि अन्नं अवारुन्धत । तस्मान्मासि पितृभ्यः क्रियते मासिमासि पिण्डपितृयज्ञः क्रियते ।'पद्दन्नादिना मासस्य मास्भावः । 'ऊदिडम्'इत्यादिना विभक्तेरुदात्तत्वम् ॥

3 मनुष्या द्वयीं ऊर्जं अन्नं अवारुन्धत । द्वावयवावस्य कालद्वयसम्बन्धात् । 'द्वित्रिभ्यां तयस्यायज्वा'स्थानिवद्भावेन तयबन्ततया उदात्तनिवृत्तिस्वरेण ङीपि उदात्तत्वम् । तस्मान्मनुष्येभ्यः एकस्य अह्नः अहोरात्रस्य द्विरुपह्रियते प्रातश्च सायं च प्रतिदिवसमह्नि रात्रौ च ॥

4 पशवः त्रयीं त्र्यवयवां ऊर्जं अन्नं अवारुन्धत । तस्मादह्नस्त्रिः प्रेरते पशवश्चरणार्थं प्रतिष्ठन्ते प्रातस्सङ्गवे सायं च । एभिः त्रिभिः विभागैः दिवसो भवति नैतद्व्यतिरिक्तः कश्चिद्दिवसांशः । तस्मात् सामर्थ्यात् सर्वमहश्चरन्ति पशव इत्युक्तं भवति । ततस्सति अत्यन्तसंयोगे संख्याविशेषोपादानस्य तद्विरोधित्वात् द्वितीयाभवे संबन्धसामान्ये षष्ठ्येव । ईर गतौ, आदादिकः अनुदात्तेत् ॥

5 असुराः संवत्सरे अन्नमलभन्त संवत्सरेऽन्तर्भावितान्नाः सकृत् संवत्सरे भुञ्जते । अथ तथाविधानसुरान् पश्यन्तः ते देवा अमन्यन्त । अमी असुरा इदं सर्वं अभूवन् यद्वयं स्मः । एभिः अपहृतं अस्मदैश्वर्यमिति यावत् ॥

6 त एतानीत्यादि ॥ गतम् ॥

7 यद्यजत इति ॥ यदुक्तं 'तस्मादर्धमासे देवा इज्यन्ते'इति ब्राह्मणेन तदाह - तत्र यत् दर्शपूर्णमासाभ्यां यजते यजमानो देवान् तेन देवानां ऊर्जं अवरुन्धे । पितृभ्यः पिण्डपितृयज्ञेन पितॄणामूर्जयवरुन्धे । आवसथे वैश्वदेवातिथिपूजादिना अन्नदानेन मनुष्याणामूर्जमवतुन्धे । दक्षिणात्वेन पश्वादिदानात् पशूनामूर्जमवरुन्धे । चातुर्मास्यैरसुराणामूर्जमवरुन्धे संवत्सरसाध्यत्वात् भवत्यात्मना स्वयं भूतिमान् संपद्यते । अस्य भ्रातृव्यः पराभवति विनश्यति ॥

8 विराजो वा इत्यादि ॥ विराट् प्रजापतिः । तदीया विक्रान्तिः लोकत्रयमाक्रम्यावस्थानम् । सैव चातुर्मास्यानि । इदानीं विराज एव विक्रान्तिं दर्शथति - वैश्वदेवेनेत्यादि ॥ यस्मादेवं तस्मात् एवं विद्वान्यश्चातुर्मास्यैर्यजते एष खलु एतत्सर्वं त्रैलोक्यं भवति, एतदाधारं सर्वं भवति एतस्माद्वा देवाद्यैश्वर्यं प्राप्नोति । तोरन्त्यलोपश्छान्दसः । एवं चातुर्मास्यानामेव स्तुत्यर्थं तदवयवानां नित्यानां कर्मणामनुवाद इति ॥

इति चतुर्थे नवमोऽनुवाकः ॥  
