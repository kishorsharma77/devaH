---
title: ०७, यूपविरोहणादिप्रायश्चित्तम्  
unicode_script: devanagari
---
## सोमादिब्राह्मणम्

### मन्त्रः
अ॒सु॒र्य॑व्ँवा ए॒तस्मा॒द्वर्ण॑ङ्कृ॒त्वा प॒शवो॑ वी॒र्य॑मप॑ क्रामन्ति , यस्य॒ यूपो॑ वि॒रोह॑ति ।
####  टीका
1 असुर्यं वा इत्यादि ॥ यस्य यूपो विरोहति अङ्कुरान् जनयति एतस्मात् पशवो वीर्यं च असुर्यं असुरस्य स्वभूतं बाधकस्वभावं वर्णं रूपं कृत्वा परिगृह्य अपक्रामन्ति । 'असुरस्य स्वं'इति यत् ।

### मन्त्रः
त्वा॒ष्ट्रम्ब॑हुरू॒पमाल॑भेत ।  
त्वष्टा॒ वै रू॒पाणा॑मीशे ।  
####  टीका

त्वाष्ट्रमित्यादि । गतम् । बहुरूपं अनेकवर्णम् । 'बहोर्नञ्वत्'इति नञ्वद्भावादुत्तरपदान्तोदात्तत्वम् ।
### मन्त्रः

य ए॒व रू॒पाणा॒मीशे᳚ सो᳚ऽस्मिन्प॒शून्वी॒र्य॑य्ँयच्छति ।  
नास्मा᳚त्प॒शवो॑ वी॒र्य॑मप॑ क्रामन्ति ।  
####  टीका
ईश इति । 'लोपस्त अत्मनेपदेषु'इति तलोपः ॥
### मन्त्रः
आर्ति॒व्ँवा ए॒ते निय॑न्ति येषा᳚न्दीख्षि॒ताना॑म॒ग्निरु॒द्वाय॑ति ॥ 39॥  

यदा॑हव॒नीय॑ उ॒द्वाये᳚द् यत्तम्मन्थे᳚त् ।  
विच्छि॑न्द्यात् , भ्रातृ॑व्यमस्मै जनयेत् ।  
####  टीका
2 आर्तिं वा इत्यादि ॥ आहवनीयोद्वाने तस्यैव मन्थने यज्ञो विच्छिन्नस्स्यात् गार्हपत्ययोनेरेव यज्ञियत्वात् भ्रातृव्यं जनयेत् अग्न्योः सम्बन्धाभावेन परस्परविरुद्धत्वात् ।
### मन्त्रः

यदा॑हव॒नीय॑ उ॒द्वाये᳚द् आग्नी᳚द्ध्रा॒दुद्ध॑रेत् ।  
यदाग्नी᳚द्ध्र उ॒द्वाये᳚द् गार्‌ह॑पत्या॒दुद्ध॑रेत् ।  

####  टीका
तस्मात् आग्नीघ्रादुद्धरेत् । आग्नीध्रोद्वाने गाहपत्यादुद्धरेत् ।
### मन्त्रः
यद्गार्‌ह॑पत्य उ॒द्वाये᳚द् अत॑ ए॒व पुन॑र्मन्थेत् ॥40॥  

####  टीका

गार्हपत्योद्वाने तु अत एव अस्मादेव शेषात् पुनर्मन्थेत् ।
### मन्त्रः
अत्र॒ वाव स निल॑यते ।  

####  टीका
अत्र खल्वेव शेषेषु सः अग्निः निलयते निलीयते । व्यत्ययेन लीयतेश्शप् । यद्वा - लयतिश्चुरादिराधृषीयः । तस्मादत एव पुनर्मन्थेत् ।
### मन्त्रः
यत्र॒ खलु॒ वै निली॑नमुत्त॒मम्पश्य॑न्ति ।  
तदे॑नमिच्छन्ति ।  
####  टीका
लोकेऽपि हि यत्र उत्तमं धनं निलीनं अन्तर्हितं पश्यन्ति जनाः तत् तत्र एनमिच्छन्ति अन्विच्छन्ति । यद्वा - तत्रैव एनं लब्धुमिच्छन्ति लभन्ते वा ।
### मन्त्रः
यस्मा॒द्दारो॑रु॒द्वाये᳚द् तस्या॒रणी॑ कुर्यात् ।  
क्रु॒मु॒कमपि॑ कुर्यात् ।  
####  टीका
यस्माद्दारोरुद्वायेत् अन्तत उद्वातं पश्यन्ति तस्य एव विकारभूते अरणी कुर्यात् । क्रुमुकं इन्धनं शकलानि अपि तस्यैव कुर्यात् ।
### मन्त्रः

ए॒षा वा अ॒ग्नेᳶ प्रि॒या त॒नूर् यत्क्रु॑मु॒कः ।  
प्रि॒ययै॒वैन॑न्त॒नुवा॒ सम॑र्धयति ।
####  टीका
एषा वा इत्यादि । गतम् ॥
### मन्त्रः
गार्‌ह॑पत्यम्मन्थति ॥ 41 ॥  
गार्‌ह॑पत्यो॒ वा अ॒ग्नेर्योनि॒स् स्वादे॒वैन॒य्ँयोने᳚र्जनयति ।  
नास्मै॒ भ्रातृ॑व्यञ्जनयति ।  
####  टीका
3 गार्हपत्यमित्यादि ॥ गार्हपत्यो ह्याहवनीयादेः योनिः जन्मकारणम् ॥
### मन्त्रः
यस्य॒ सोम॑ उप॒दस्ये᳚थ् सुवर्ण॒ꣳ॒ हिर॑ण्यन्द्वे॒धा वि॒च्छिद्य॒  ऋ॑जी॒षे᳚ऽन्यदा॑धूनु॒याज् ,+ जु॒हु॒याद॒न्यत् ।  

सोम॑मे॒वाभि॑षु॒णोति॑ ।  
सोम॑ञ्जुहोति ।  
####  टीका
4 यस्येत्यादि ॥ उपदस्येत् उपहीयेत । सुवर्णं हिरण्यमिति द्वयोरुपादानं रजतनिवृत्त्यर्थम् । द्वेधा विच्छिद्य तुल्यप्रमाणं शकलं छेदयित्वा ऋजीषे अन्यत् एकं शकलं आधूनुयात् संमिश्र्य सहाभिषुणुयात् । एकं तु चमसे मुख्ये निधाय जुहुयात् । तथा कृते सोम एवाभिषुतो भवति सोम एव हुतो भवति । न तु हिरण्यशकलमभिषुतं, नापि तद्धुतम् ।
### मन्त्रः

सोम॑स्य॒ वा अ॑भिषू॒यमा॑णस्य प्रि॒या त॒नूरुद॑क्रामत् ॥ 42॥  
तथ्सु॒वर्ण॒ꣳ॒ हिर॑ण्यमभवत् ।  
यथ्सु॒वर्ण॒ꣳ॒ हिर॑ण्यङ्कु॒र्वन्ति॑ ।  
प्रि॒ययै॒वैन॑न्त॒नुवा॒ सम॑र्धयन्ति ।  
####  टीका
तत्कथमित्याह - सोमस्येत्यादि । गतम् । कुर्वन्तीति । यथोक्तं कुर्वन्ति ॥
### मन्त्रः
यस्याक्री॑त॒ꣳ॒ सोम॑मप॒हरे॑युᳵ क्रीणी॒यादे॒व ।  
सैव तत॒ᳶ प्राय॑श्चित्तिः ।  
####  टीका
5 यस्याक्रीतमित्यादि ॥ अक्रीतस्य विनाशे क्रय एव प्रायश्चित्तिः ।
### मन्त्रः
यस्य॑ क्री॒तम॑प॒हरे॑युर् आ॒दा॒राꣳश्च॑ फाल्गु॒नानि॑ चा॒भिषु॑णुयात् ।  
####  टीका
क्रीतस्य विनाशे - आदारानित्यादि । आदाराः क्षीरतृणानि । फाल्गुनानि हैमन्तानि तृणानि हिमप्लुष्टानि । एतानि सोमस्थाने अभिषुणुयात्॥
### मन्त्रः
गा॒य॒त्री यꣳ सोम॒माह॑रत् , तस्य॒ योऽꣳ॑शुᳶ प॒राऽप॑तत् ॥43॥  
त आ॑दा॒रा अ॑भवन्न् ।  

####  टीका
6 गायत्री यमित्यादि ॥ अंशुः लतावयवः ।
### मन्त्रः
इन्द्रो॑ वृ॒त्रम॑हन्न् ।  
तस्य॑ व॒ल्कᳶ परा॑ऽपतत् ।  
तानि॑ फाल्गु॒नान्य॑भवन्न् ।  
प॒शवो॒ वै फा᳚ल्गु॒नानि॑ ।  
प॒शव॒स्सोमो॒ राजा᳚ ।  
यदा॑दा॒राꣳश्च॑ फाल्गु॒नानि॑ चाभिषु॒णोति॑ सोम॑मे॒व राजा॑नम॒भिषु॑णोति ।  

####  टीका
वल्कः शकलः फाल्गुनानि । आदाराणां तु तदंशुत्वादेव सोमात्मकत्वमुक्तमेव । तस्मादेषामभिषवे सोम एव अभिषुतो भवति ॥
### मन्त्रः
शृ॒तेन॑ प्रातस्सव॒ने श्री॑णीयात् ।  
द॒ध्ना म॒ध्यन्दि॑ने +++(श्री॑णीयात् )+++॥44॥  
नी॒त॒मि॒श्रेण॑ तृतीयसव॒ने +++(श्री॑णीयात् )+++।  
####  टीका
7 शृतेनेत्यादि ॥ श्रयणमुपरिमिश्रणम् । शृतेन पयसा सोमं आधवनीयावासं श्रीणीयात् । दध्ना आतक्तेन मध्यन्दिने नवनीतोत्पत्तेः प्रागवस्थं नीतमिश्रं तेन तृतीयसवने श्रीणीयात् ॥
### मन्त्रः

अ॒ग्नि॒ष्टो॒मस्सोम॑स्स्याद्रथन्त॒रसा॑मा ।  
य ए॒वर्त्विजो॑ वृ॒तास्स्युस् त ए॑नय्याँजयेयुः ।  
####  टीका
8 अग्निष्टोम इत्यादि ॥ संस्थान्तरारम्भेऽपि अग्निष्टोमसंस्थ एवेति नियमः । रथन्तरसमैव सर्वत्र साम भवति । ये पूर्ववृताः ऋत्विजः त एव याजयेयुरिति नियमः । पुनर्वरणं निवर्तते ।
### मन्त्रः
एका॒ङ्गान्दख्षि॑णान्दद्या॒त्तेभ्य॑ ए॒व ।

####  टीका
एकामेव गां दक्षिणां दद्यात् तेभ्यस्सर्वेभ्य एव सोमस्यार क्षणे एष दण्डः ।
### मन्त्रः
पुन॒स्सोम॑ङ्क्रीणीयात् ।  
य॒ज्ञेनै॒व तद्य॒ज्ञमि॑च्छति ।  
####  टीका
पुनरिति । आरब्धसंस्थार्थं पुनस्सोमं क्रीणीयात् एवं यज्ञेनैव आधारभूतेन यज्ञमिच्छति लिप्सते ।
### मन्त्रः

सैव तत॒ᳶ प्राय॑श्चित्तिः ।  

####  टीका
तस्मात् स एव यज्ञः ततो दोषान्मोक्षे प्रायश्चित्तिः ॥
### मन्त्रः

सर्वा᳚भ्यो॒ वा ए॒ष दे॒वता᳚भ्य॒स्सर्वे᳚भ्यᳶ पृ॒ष्ठेभ्य॑ आ॒त्मान॒मागु॑रते ।  
####  टीका
9 सर्वाभ्य इत्यादि ॥ आगुरते उद्यच्छते तादर्थ्येन विनियुङ्क्ते आत्मानम् ।
### मन्त्रः
यस्स॒त्त्राया॑गु॒रते॒ + ए॒तावा॒न्खलु॒ वै पुरु॑षः ।  

####  टीका
कः यस्सत्रायागुरते यक्ष्य इत्युक्त्वा मनः प्रत्याहरति । गुरी उद्यमने ।
### मन्त्रः

याव॑दस्य वि॒त्तꣳ सर्ववे॒द॒सेन॑ यजेत ।  
####  टीका
एतावानिति । वित्तमात्रसारः पुरुषो नाम । तस्मात् सर्ववेदसेन सर्वस्वदक्षिणेन यजेत ।
### मन्त्रः
सर्व॑पृष्ठोऽस्य॒ सोम॑स्स्यात् ।  
सर्वा᳚भ्य ए॒व दे॒वता᳚भ्य॒स्सर्वे᳚भ्यᳶ पृ॒ष्ठेभ्य॑ आ॒त्मान॒न्निष्क्री॑णीते ॥ 45 ॥  
####  टीका
सर्वपृष्ठोऽस्य सोमस्स्यात् ।   
एवं कुर्वन् सर्वदेवतापृष्ठसकाशात् आत्मानं निष्क्रीणीते आदत्ते । सर्वाण वेदांसि धनान्यस्मिन् सन्तीति ।
अर्शआदित्वादच् ॥

इति सप्तमोऽनुवाकः ॥  
