

  
1 नि वा एतस्येत्यादि ॥ द्वावग्नी परस्परं निकामयेते निभृतेनेकाग्र्यं कामयेते । मा वां पृथग्भावयिता यत्रोद्धरणाद्यपेक्षते । ततः तस्य अग्निद्वयाधीनस्वर्गप्रजाद्यसिद्धिः । यद्वा - पृथगात्मन एव कामनं निकामनं, यथा - 'तदग्निर्न्यकामयत तेनापाक्रामत्' । इति । अहमेक एवाग्निर्भूयासं किमनेनेति द्वावपि कामयेते । यस्याग्निमनुद्धृतं अभिलक्ष्य सूर्यः अभिनिम्रोचति अस्तमेति । उद्धरणं प्रणयनम् । 'अभिरभागे'इत्यभेः कर्मप्रवचनीयत्वम् । तत्र समाधानमाह - तत्र हिरण्यं दर्भेण प्रबद्ध्य पुरस्ताद्धरेत् आहवनीयदेशं प्रापयेत् । अथ अनन्तरं अग्निं हरेत् । अथ तदनन्तरं च अग्निहोत्रं होमद्रव्यं हरेत् । तत्र हिरण्यस्य ज्योतिष्ट्वात् ज्योतिः पश्यन् तेन सत्येवादित्ये ज्योतिषि उद्धरणं कृतं भवति । यस्माच्चायं पूर्वह्रियमाणस्याग्नेः पश्चादग्निहोत्रद्रव्यं हरति तेन भागधेयेन सहित एवाग्निः प्रणीतो भवति ततश्च भागसिद्धेर्निकामना द्वयोर्न भविष्यतीति ॥

2 ब्राह्मण इत्यादि ॥ गतम् । ऋषेरपत्यं आर्षेयः । प्रवर इत्येके । तदपत्यमित्यन्ये । 'इतश्चानिञः'इति ढक् । ब्राह्मणस्य सर्वदेवतात्वं तदधीनस्थितित्वात् तासाम् ॥

3 अग्निहोत्रपुपसाद्येत्यादि ॥ नित्यं अग्निहोत्रं हविः उपसाद्य आतमितोः आग्लानात् यावन्निरुच्छ्वासं आसीत । 'भावलक्षणे स्थेण्'इत्यादिना ताम्यतेस्तोसुन् । आतमितोरासनेन किं करोतीत्याह - व्रतं कर्म हतं अभिनिम्रोचनेन विनष्टं अनुम्रियते स्वयमपि तदनु म्रियते तेनैव हेतुना म्रियत इवायं, यथा लोके कश्चित् स्निग्धं म्रियमाणं अनुम्रियते तत्तुल्यमेतदिति । 'अनुर्लक्षणे'इति हेतावनोः कर्मप्रवचनीयत्वम् ॥

4 अन्तं वा एष इत्यादि ॥ अस्यात्मा च समाप्यते यज्ञश्च तमनादभिनिम्रोचनाच्च । तत्र पुनस्समन्यहोमात् आत्मनोऽन्तेन सह यज्ञस्यान्तो निष्कृतः समाहितो भवति । समननं उच्छ्वासः ॥

5 वरुणो वा इत्यादि ॥ वारुणत्वाद्रात्रेः । वारुणेन चरुणा वरुणगृहीतो यज्ञः ततो निष्क्रीतो भवति ॥

6 नि वा एतस्येत्यादि ॥ अनुद्धृतमग्निं अभिलक्ष्य सूर्य उदेति । हिरण्यस्थाने चतुर्गृहीतमाज्यम् । समानमितरत् पूर्वेण ॥

7 पराची वा इत्यादि ॥ पराची परागता अपुनरावृत्ता व्युच्छन्ती तमसो विवासयित्री उषाः व्युच्छति विभाति अपुनरावृत्तैव व्युच्छति न पुनरावर्तते उषाः तस्मिन्नेवाहोरात्रे म्रियत इति यावत् । यस्येत्यादि गतम् । अथ समाधानं 'उषाः केतुना'इत्यनया गायत्र्या पुरस्तात्प्रङ्मुख आसित्वा आज्येन चतुर्गृहीतेन जुहुयात् । ततः प्रतीचीं पुनरावृत्तां उपसंविवासयति न म्रियत इति यावत् । विवासनं व्युष्टिः । अग्निहोत्रमुपसाद्येत्यादि । समानम् ॥

मन्त्रार्थस्तु - उषाः व्युष्टिः केतुना आदित्येन सह जुषतां यज्ञं देवेभिः देवैः इन्वितं प्रीणितम् । 'इवि प्रीणने'देवेभ्यो मधुमत्तमं मधुररसवत्तमं स्वाहा स्वाहुतमिदमस्तु अभ्युदयापराधशमनायेति ॥

8 मित्रो वा इत्यादि ॥ मैत्रताशब्दः । [ मैत्रताचरोर्विशेषः ।] गतमन्यत् ॥

9 यस्याहवनीय इत्यादि ॥ उद्वानं नाशः । विच्छिन्द्यादिति । अग्न्यभावेन यज्ञविच्छेदस्स्यात् भ्रातृव्यं शत्रुं च अस्मै यजमानाय जनयेत् अनुद्वातस्याप्याहवनीयस्य यज्ञविच्छेदहेतोरवस्थितत्वात् । कथं तस्याहवनीयस्य यज्ञविच्छेदहेतुत्वं भ्रातृव्यजनकत्वं वा? तत्राह - यद्वा इति । यत् खलु यज्ञस्य वास्तव्यं लौकिकं क्रियते शास्त्रीयस्य स्वरूपस्याभावेन वस्तुनि भवं वास्तव्यं तादृशं यद्यज्ञस्य क्रियते तदनु तेनैव हेतुना रुद्रोऽवचरति अवेत्य अपकारं करोति योनिविनाशेन आहवनीयस्य विच्छेदहेतुना, तस्माद्यज्ञं विच्छिन्द्यात् भ्रातृव्यं च जनयेदिति । रुद्रापचाराभिप्रायेण भ्रातृव्यं जनयेदित्युक्तं एवमाहवनीये अनुद्वाते गार्हपत्ये उद्वाते अनर्थहेतुत्वमुक्तम् । अथ यदुक्तं 'यदाहवनीयमनुद्वाप्य गार्हपत्यं मन्थेत्'इति तस्यापि दुष्टतामिदानीं समर्थयते - यत्पूर्वमित्यादि । अथ यदि तादृशं पूर्वं आहवनीयं अनुलक्ष्य विद्यमान एव तस्मिन् अवस्येत् मन्थनादिकमाचरेत् वास्तव्यं एव अग्निमुपासीत उत्पादयेत् । अनुगतेऽप्याहवनीये अग्निररणिं गच्छति 'अरणी वाव गच्छति'इति दर्शनात् । अन्यया तु मथितोपि वास्तव्यः स्यात् लौकिकीमन्थनजन्मैव स्यात् । ततो रुद्रोऽस्य पशून् घातुकस्स्यात् । तस्मात् आहवनीयमुद्वाप्य गार्हपत्यं मन्थेत् इति । ततः प्राञ्चमाहवनीयं प्रणीय कर्म प्रवर्तयेत् ॥

10 इतः प्रथममिति मन्थनमन्त्रः समपङ्क्तिः [अस्तारपङ्क्तिः] । चतुष्पदा वा पुरस्ताज्ज्योतिस्त्रिष्टुप् इत्येके ॥ इतस्स्वाद्योनेरधि जातवेदाः अग्निः प्रथमं जज्ञे । स गायत्र्यादिभिस्सहितः प्रजानन् प्रकर्षेण जानन् देवेभ्यो हव्यं वहत्विति ॥

11 छन्दोभिरेवेत्यादि ॥ गतम् ॥

12 गार्हपत्यं मन्थतीति पुनर्विधानं मन्त्रविशेषेणाभिमन्त्रणविधानार्थम् ॥ गार्हपत्यमनु गार्हपत्येन हेतुना आहिताग्निं पशव उपसंगच्छन्ते । सङ्गतिकरणे आत्मनेपदम् । तदनु तेनैवोद्वानेन हेतुना । तस्मात्तं मथितमग्निं अभिमन्त्रयते - इषे रम्ये रमस्वेति । गायत्री विशेषोऽयं यजुरित्येके । इषे अन्नाय रय्यै धनाय सहसे बलाय द्युम्नाय यशसे ऊर्जे रसाय क्षीराय पत्याय पतित्वाय । भावे छन्दसो यत् । एतानि यथा स्युरिति मयि रमस्व हे अग्ने! अनेनाभिमन्त्रणेन अस्मै यजमानाय पशून्रमयति ॥

13 अथोपसमिन्धे - सारस्वतौ त्वेति विराजा द्विपदया ॥ केचिद्द्वौ मन्त्रावाहुः । ऋक्सामे वै सारस्वतावुत्सौ सरस्वत्या वाचा उत्पन्नौ उत्स्यन्दनौ अभिमतानां तौ त्वा समिन्धातां संदीपयेताम् । हे अग्ने! सम्राट् संहतदीप्तिस्त्वं असि । विराट् विविधदीप्तिश्च असि । रथन्तरं बृहच्चाग्ने तवैव यत् सम्राट्त्वविराट्त्वहेतुस्तुतिरूपत्वात्ताभ्यां अभेद उपचर्यते ॥

14 वज्रो वा इत्यादि ॥ अग्न्योर्मध्ये अनआदिगमने वज्रात्मकं चक्रं यज्ञं विच्छिनत्ति । तदानीमाहवनीयमुद्वाप्य गार्हपत्यादुद्धरेत् - यदग्ने पूर्वमिति त्रिष्टुभा, जगत्या वा । हे अग्ने! ते तव यत्पदं पूर्वं प्रभृतं प्रकर्षेण संभृतं प्रभूतं वा पद्यते प्राप्यत इति पदं यज्ञं सूर्यस्य रश्मीन् अनु लक्षीकृत्य आततान विस्तीर्णमभूत् 'अग्नौ प्रास्ताहुतिस्सम्यगादित्यमुपतिष्ठते'इति । तत्र पदे एतं यज्ञं अनु सम्भर अनुक्रमेण स्थापय रयिष्ठां धनसाधनत्वेन तत्र स्थिताम् । 'क्विप्च'इति क्विप् । सः नः अस्मान् संसृज संयोजय सुमत्या कल्याणबुद्ध्या अनुग्रहबुद्ध्या वाजवत्या अन्नेन देयेन तद्वत्या ॥

15 पूर्वेणेति ॥ गतम् । विच्छिन्नेन यज्ञेन अविच्छिन्नं यज्ञं अनुसंतनोति ॥

16 त्वमग्ने सप्रथा असीत्युद्धरणमन्त्रः । केयिदुपस्थानमन्त्रमाचक्षते । इयं गायत्री ॥ हे अग्ने! त्वं सप्रथाः सविस्तारः प्रथितकीर्तिः असि । जुष्टः सेवितः सर्वैः प्रीतो वा सर्वदा । होता देवानामाह्वाता । वरेण्यः सर्वैः वरणीयः भजनीयः । त्वया हेतुना सर्वे यज्ञं वितन्वते विस्तारयन्तीति । अग्निरित्यादि । गतम् ॥

17 अग्नये पथिकृत इति ॥ प्रायश्चित्तार्थम् । यज्ञियं यज्ञार्हम् । 'यज्ञर्त्विम्भयां घखञौ'। पन्थां पन्थानं 'छन्दस्यपि दृश्यते'इत्यात्वम् । अपिनयति संयोजयति । अनड्वानिति । वही वहनप्रदेशवान् तस्मात् समृद्धयै भवति कर्मणः अपेक्षितवोढृलाभात् ॥

इति चतुर्थोऽनुवाकः ॥  
