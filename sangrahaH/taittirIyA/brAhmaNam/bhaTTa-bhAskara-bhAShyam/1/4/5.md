

  
1 अथाध्वरस्य ब्राह्मणशेषः सोमार्षेयः 'यस्य प्रातस्सवने'इत्यादयः त्रयोऽनुवाकाः । उन्नीतेषु चमसेषु अवशिष्यते हुतः । माध्यन्दिनं अनन्तरभावि सवनं कामयमानः तत्राप्युपयोगो मे स्यादिति वाञ्छया खलु गृहीतः सोमोऽभ्यतिरिच्यते प्रयोजनाद्व्यतिरेकेण वर्तते । अतिरेकित्वं च गृहीतभागिन्यः प्रातस्सवनदेवता न सहन्ते तत्कथं समाधेयमित्याह - 'गौर्धयति मरुताम्'इत्यासु धयद्वतीषु धयशब्दवतीषु प्रातस्सवनत्वात् गायत्रीषु उद्गातारो गायत्रं साम कुर्वन्ति स्तुतशस्त्रवन्तं पुनर्होममाचरेत् इति ।

कथं पुनर्धयद्वतीभिरयं दोषः सन्धीयत इत्याह - हिनस्तीति । अन्यदीयवत्सदोह्या गौस्सन्धिः । इह तु उपचारेण तदीय क्षीरं सन्धीत्युच्यते । पुनरपि गोसाधर्म्यात् सोमे वर्तते अन्यदीयत्वसामान्यात् । तदिदमुक्तम् - सन्धीव खलु वा एतत् । यत्सवनस्यातिरिच्यते इति । अधीतं अपीतं अतिरोहितम् पानेन स्वरूपहानिर्लक्ष्यते । अयमर्थः - अयं सन्धिक्षीरसमोतिरिक्तः सोमः स्वरूपेणैव अवस्थितोपि अनपत्यत्वाद्यजमानं । हिनस्ति । तस्मादस्य समाधानं कर्तव्यं, तच्च धयद्वतीभिः क्रियत इति । तदिदमाह - यद्धयद्वतीषु कुर्वन्ति सन्धेश्शान्त्या इति । यद्वा - सन्धिनीक्षीरसमोऽयं सोमो यदि प्रातःसवन एव पीतस्स्यात् । ततो माध्यन्दिनेऽपि भवन् हिनस्ति यजमानमिति सन्धिगोस्थानीयप्रातस्सवनक्षीरसदृशस्य सोमातिरेकस्यापार्थत्वेन अन्यत्र अनुपयोज्यत्वात् धयद्वतीभिः अत्रैव पीतः क्रियत इति । यद्वा - अधीतं अधिगतं उत्पादितं सन्धिक्षीरं धयद्वतीभिः सामभिः पीतं क्रियत इति ॥

2 गायत्रमित्यादि ॥ गायत्रपञ्चदशाभ्यां प्रातस्सवनान्न यन्ति न गच्छन्ति उद्गातारः । प्रातस्सवन एव प्रतिपत्तीः कृता भवति ॥

3 मरुत्वतीष्विति ॥ 'गौर्धयति' इत्यादिभिः मरुच्छब्दवतीभिः स्तवनात् माध्यन्दिनात् अपि सवनात् न गच्छन्ति तत्राप्युपयुक्तोऽसौ भवति यत् कामयमानः सोमोऽतिरिच्यते । केचिदाहुः - उभयसवनाकांक्षितत्वात् सन्ध्याकल्पोऽयमतिरिक्तः सोमः । ततश्च इत्थं क्रियमाणं स्तोत्रादिकं सन्ध्यायामधीतमुच्यमानमिव हिनस्ति । तत्र धयद्वतीनां गायत्रपञ्चदशाभ्यां गानात् सवनद्वयातिरेकेण सन्धिर्नाम कश्चिन्नास्ति ॥

4 होतुरिति ॥ होतुश्चमसं अग्रत उन्नीतमनु अन्ये चमसा उन्नयन्ते । होता तु तं अनु शंसति ऐन्द्राग्नमित्येके । ऐन्द्रावैष्णवमित्यन्ये । एवं कुर्वन् यज्ञं मध्यतः समादधाति अन्यूनानतिरिक्तसवनद्वयातिरेकेण समीकरोति । यथा सन्धिदोषो न भवति तथा करोति ॥

5 यस्य माध्यन्दिन इत्यादि ॥ पूर्ववत् । गोरिवीतमिति । अतिरिक्ताक्षरेण गौरिवीतेन स्तवनात् सोमातिरेकदोषशान्तिः । 'बण्महां असि सूर्य'इत्यासु सौरीषु स्तवनात् आदित्यं तृतीयसवनं कामयमानं सोममभिमतेन समृद्धं करोति । गौरिवीतस्य च पृष्टविकारत्वात् माध्यंदिनात्सवनान्न यन्ति स्तोमस्य सप्तदशत्वात् तृतीयसवनान्न यन्ति ॥

6 होतुरित्यादि ॥ समानम् । ऐन्द्रमित्येके । ऐन्द्रावैष्णवमित्यन्ये ॥

7 यस्य तृतीयसवन इत्यादि ॥ अग्रिष्टोमसंस्थे क्रतौ तृतीयसवनेऽतिरेकश्चेत् उक्थ्यं कुर्वीत । उक्थ्यसंस्थेऽतिरेकस्तृतीयसवने चेत्स्यात् अतिरात्रं कुर्वोत । अतिरात्रसंस्थे त्वतिरेके सति यत्समाधानं तत् दुष्प्रज्ञानं दुर्बोधनं न वयं जानीमः । तोरन्त्यलोपश्छान्दसः । अथाष्यसमाहिते महान् दोषः । तथा हि - एतत् एतस्मिन् दोषे सति पशवो यजमानमासाह्य सर्वतोऽभिभूय कथंचिदपि व्यवस्थापयितुं अशक्ता यन्ति त्यक्त्वा गच्छन्ति । आङ्पूर्वात् सहतेर्ल्यपि वर्णव्यत्ययेन दीर्घत्वम् । तस्माद्दुष्प्रज्ञानमिति नोपेक्षितव्यम् । इदं ब्रूम इत्याह - बृहदित्यादि । इमान् लोकान् यज्ञद्वारेण बृहत् बिभर्ति पशवः च बार्हताः बृहत उत्पन्नाः । बृहच्छन्द उत्सादिः । बृहता पशून् यजमानस्य धारयति ॥

8 शिपिविष्टवतीषु साम कुर्वन्ति । शिपिविष्टो हि देवानां पुष्टिहेतुः । होतुरित्यादि । गतम् । आश्विनमित्येके । ऐन्द्रावैष्णवमित्यन्ये ॥

इति पञ्चमोऽनुवाकः ॥  
