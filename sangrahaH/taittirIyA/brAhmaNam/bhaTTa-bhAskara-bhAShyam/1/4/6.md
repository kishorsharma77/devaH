---
title: प्रपाठकः 4
unicode_script: devanagari
---
## अनुवाकः ६

### मन्त्रः
एकै॑को॒ वै ज॒नता॑या॒मिन्द्रः॑ ।  
एकँ॒व्वा ए॒ताविन्द्र॑म॒भि सꣳसु॑नुतः ।  
####  टीका
1 एकैको वा इत्यादि ॥ जनता जनसमूहः । 'ग्रामजनबन्धुसहायेभ्यस्तल्'। एकैकस्मिन् जनसमूहे जनपदे एकैक इन्द्रः प्रतिजनपदमिन्द्रो भिद्यते । तस्मात् एतावेकं इन्द्रमभिसुनुतः सोमेन यजेते एकेन्द्राभिसम्बन्धेन उभौ संसवं कुरुतः ।

### मन्त्रः
यौ द्वौ सꣳ॑ सुनु॒तः ।  
प्र॒जाप॑ति॒र्वा ए॒ष विता॑यते ।  
यद्य॒ज्ञः ।  
तस्य॒ ग्रावा॑णो॒ दन्ताः᳚ ।  
अ॒न्य॒त॒रँव्वा ए॒ते सꣳ॑सुन्व॒तोर्निर्ब॑फ्सति ।
####  टीका
यौ द्वौ संसुनुतः एकस्मिन् जनपदे जनस्थाने सह सुनुतः जनपदस्यैकत्वात् । एतस्मादेव ज्ञायते भिन्नजनपदे संसवो नास्तीति । तस्य प्रजापतिस्थानीयस्य यज्ञस्य दन्तस्थानीया ग्रावाणः उपांशुसवनादयः संसुन्वतोः अन्यतर निर्बप्सति बीभत्सयन्ति कर्मणा निष्कृष्य भक्षयन्ति यस्य देवता नास्ति । भस भर्त्सनदीप्त्योः, श्लौ द्विर्वचने 'अदभ्यस्तात्'इत्यदादशै 'घसिभसोर्हलि च'इत्युपधालोपः, 'खरि च'इति भकारस्य यत्वम् ।
### मन्त्रः
पूर्वे॑णोप॒सृत्या॑ दे॒वता॒ इत्या॑हुः ।  
####  टीका
कस्य तर्हि देवतेत्याह - पूर्वेणेत्यादि । पूर्वेण प्रथमेन देवता उपसृत्या उपसरणीयाः प्रथम उपसरति देवता नेतर इत्याहुः ।
### मन्त्रः
पू॒र्वो॒प॒सृ॒तस्य॒ वै श्रेया᳚न्भवति ।  

####  टीका
लोकेऽपि हि यः पूर्वमुपगच्छति तस्यैव संबन्धो श्रेयान् स्वामी भवति ।
तस्मात्पश्चादुपगच्छन्तं निर्देवतं भर्त्सयन्ति ग्रावाण इति ।
### मन्त्रः

एति॑व॒न्त्याज्या॑नि भवन्त्य॒भिजि॑त्यै ॥32॥  
####  टीका

तस्मात् एतिवन्ति आगमनवन्ति आज्यानि स्तोत्राणि भवन्ति ।
### मन्त्रः

म॒रुत्व॑तीᳶ प्रति॒पदः॑ ।  
####  टीका
तेषां प्रतिपदः प्रथमाः मरुच्छब्दवत्यो भवन्ति । बहिष्पवमानस्येत्येके ।
### मन्त्रः
म॒रुतो॒ वै दे॒वाना॒मप॑राजितमा॒यत॑नम् ।  
दे॒वाना॑मे॒वाप॑राजित आ॒यत॑ने यतते ।  
####  टीका
मरुतो वा इत्यादि । गतम् । देवानां मध्ये मरुत एव फलानामपरिभूतं स्थानम् । यद्वा - देवानामप्यपराजितं स्थानम् । तस्मान्मरुत्वतीभिः प्रतिपद्भिः तादृशे स्थाने यतते फलार्थं प्रवर्तते ॥
### मन्त्रः
उ॒भे बृ॑हद्रथन्त॒रे भ॑वतः ।  
इ॒यँव्वाव र॑थन्त॒रम् ।  
अ॒सौ बृ॒हत् ।  
आ॒भ्यामे॒वैन॑म॒न्तरे॑ति ।  
वा॒चश्च॒ मन॑सश्च ।  
प्रा॒णाच्चा॑पा॒नाच्च॑ ।  
दि॒वश्च॑ पृथि॒व्याश्च॑ ॥33॥  
सर्व॑स्माद्वि॒त्ताद्वेद्या᳚त् ।  
####  टीका
2 उभे इति ॥ एनं प्रति सुन्वन्तं आभ्यां द्यावापृभिवीभ्यां अन्तरेति अन्तरितं निर्वासितं करोति । उभाभ्यां बृहद्रथन्तराभ्यां स्तुवन् वागादिभ्योऽप्येनं अन्तरेतीत्येव । द्युस्थेभ्यो देवेभ्यः पृथिवीस्थेभ्यश्च मर्त्येभ्यः सर्वस्मात् च वित्तात् धनात् वेद्यात् ज्ञातव्यात् । यद्वा - वित्तात् लब्धात् वेद्यात् लब्धव्यात् सर्वस्मादन्तरितं करोति उभाभ्यां बृहद्रथन्तराभ्याम् ॥
### मन्त्रः

अ॒भि॒व॒र्तो ब्र॑ह्मसा॒मम्भ॑वति ।  
सु॒व॒र्गस्य॑ लो॒कस्या॒भिवृ॑त्त्यै ।  
####  टीका
3 अभिवर्तो नाम ब्रह्मसामं पृष्ठानां तृतीय भवति । ब्रह्मणस्साम ब्रह्मसामं यत् ब्रह्मा शंसति । 'अनसन्तान्नपुंसकाच्छन्दसि'इत्यच् समासान्तः । तत् स्वर्गस्य अभिवृत्त्यै आभिमुख्येन वर्तनाय भवति ॥
### मन्त्रः
अ॒भि॒जिद्भ॑वति ।  
सु॒व॒र्गस्य॑ लो॒कस्या॒भिजि॑त्यै ।  
वि॒श्व॒जिद्भ॑वति ।  
विश्व॑स्य॒ जित्यै᳚ ।
####  टीका
4 अभिजित् विश्वजित् वा अहः भवति ॥
### मन्त्रः
यस्य॒ भूयाꣳ॑सो यज्ञक्र॒तव॒ इत्या॑हुः ।  
स दे॒वता॑ वृङ्क्त॒ इति॑ ।  
####  टीका
5 यस्येत्यादि ॥ भूयांसो विपुलतराः । वैपुल्यवाचिनः ईयसुनि 'बहोर्लोपो भू च बहोः'। सः भूयोयज्ञक्रतुर्यजमानः अल्पीयःक्रतोः देवता वृङ्क्ते वर्जयति स्वयमादत्त इत्याहुः । द्वितीय इतिशब्दो हेतौ ।
### मन्त्रः
यद्य॑ग्निष्टो॒मस्सोम॑ᳶ प॒रस्ता॒थ्स्यात् ॥34॥  
उ॒क्थ्य॑ङ्कुर्वीत ।  

####  टीका
यस्मादेवं तस्मात् यद्यग्निष्टोमः सोमः परस्तात् परस्मिन् प्रतिसुन्वति स्यात् स्वयं उक्थ्यं कुर्वीत ।
### मन्त्रः
यद्यु॒क्थ्य॑स्स्यात् ।  
अ॒ति॒रा॒त्रङ्कु॑र्वीत ।  

####  टीका
यद्युक्थ्यः परस्तात् स्यात् स्वयं अतिरात्रं कुर्वीत ।
### मन्त्रः

य॒ज्ञ॒क्र॒तुभि॑रे॒वास्य॑ दे॒वता॑ वृङ्क्ते ।  
####  टीका
एवं यज्ञक्रतुभिरेव अविकृतैः अस्य प्रतिसुन्वतो देवता वृङ्के ॥
### मन्त्रः
यो वै छन्दो॑भिरभि॒भव॑ति ।  
स सꣳ॑सुन्व॒तोर॒भिभ॑वति ।  
सँ॒व्वे॒शाय॑ त्वोपवे॒शाय॒ त्वेत्या॑ह ।  
छन्दाꣳ॑सि॒ वै सँ॑व्वे॒श उ॑पवे॒शः ।  
छन्दो॑भिरे॒वास्य॒ छन्दाꣳ॑स्य॒भिभ॑वति ।  
####  टीका
6 यो वा इत्यादि ॥ उपानुवाक्ये व्याख्यातम् । अभिभूतिहोममन्त्राश्च व्याख्याताः । संसुन्वतोः मध्ये छन्दोभिरभिभवति यः सः इतरमभिभवितुं समर्थः स्यात् संवेशोपवेशौ स्थानासने, तद्धेतुभिश्छन्दोभिरभिभूतिहोमाराधितैः प्रतिसुन्वतश्छदांसि संवेशापेवेशौ स्वयमभिभवति[तः] ॥
### मन्त्रः
इ॒ष्टर्गो॒ वा ऋ॒त्विजा॑मध्व॒र्युः ॥35 ॥  
इ॒ष्टर्ग॒ᳵ खलु॒ वै पूर्वो॒ऽर्ष्टुः ख्षी॑यते ।  
प्राणा॑पानौ मृ॒त्योर्मा॑ पात॒मित्या॑ह ।  
प्रा॒णा॒पा॒नयो॑रे॒व श्र॑यते ।  
####  टीका
7 इष्टर्ग इत्यादि ॥ दर्वीस्थानीय इष्टर्ग इत्येके । इष्टेन यागेन यागावरोधेन अ??क इत्यन्ये । ऋत्विजामिष्टर्गोऽध्वर्युः स्वापराधेन ऋत्विज आर्तिं गमयति । तस्मादयं इष्टर्गः अर्ष्टुः आर्तिं गच्छन् प्रथममेव क्षीयते । तस्मात् 'प्राणापानौ'इति होमेन प्राणापानयोः श्रयते तिष्ठति ।
### मन्त्रः
प्राणा॑पानौ॒ मा मा॑हासिष्ट॒मित्या॑ह ।  
नैन॑म्पु॒राऽऽयु॑षᳶ प्राणापा॒नौ ज॑हितः ।
####  टीका
तथा एनं प्राणापानौ आयुषः शतवर्षात् पुरा प्राक् न जहितः न त्यजतः ॥
### मन्त्रः
आर्तिँ॒व्वा ए॒ते निय॑न्ति ।  
येषा᳚न्दीख्षि॒ताना᳚म्प्र॒मीय॑ते ।  
####  टीका
8 आर्तिं वा इत्यादि ॥ संप्रति सत्रमधिकृत्य किंचिदुच्यते । येषां दीक्षितानां सत्रिणां मध्ये कश्चित् प्रमीयते म्रियते एते सर्वेऽपि आर्तिं व्यसनं नियन्ति नियमेन गच्छन्ति । सर्वेषामेवेयमार्तिः न तु प्रमीयमाणस्येति मन्तव्यम् ।
### मन्त्रः
तँय्यद॑व॒वर्जे॑युः ।  
क्रू॒र॒कृता॑मिवैषाँल्लो॒कस्स्या᳚त् ।  
####  टीका
एवं मन्यमाना यत् यदि तं प्रमीयमाणं अववर्जेयुः अवाचीनं निकृष्टं त्यजेयुः एषां त्यक्त्वोत्सृजतां सत्रिणां क्रूरकृतां पापकृतां इव लोकस्स्यात् ।
### मन्त्रः
आह॑र द॒हेति॑ ब्रूयात् ॥36॥  

####  टीका

तस्मात् आहर दहेति ब्रूयात् प्रैषम् । उपलक्षणमिदं सर्वप्रेतोपचाराणाम् । आहर प्रेतं स्नापय अलंकुरु । दह पच यथाविधीति ब्रूयात् प्रेतसकाशे गत्वा वदेदेव ।
### मन्त्रः
तन्द॑ख्षिण॒तो वेद्यै॑ नि॒धाय॑ ।  
स॒र्प॒रा॒ज्ञिया॑ ऋ॒ग्भिस्स्तु॑युः ।  
इ॒यँव्वै सर्प॑तो॒ राज्ञी᳚ ।  
अ॒स्या ए॒वैन॒म्परि॑ददति ।  
####  टीका
अथ तं प्रेतं वेद्या दक्षिणतो निधाय सर्पराज्ञियाभिः ऋग्भिः 'भूमिर्भूम्ना' इत्यादिभिः स्तुयुः । तेन सर्पतां राज्ञ्यै पृथिव्यै एनं परिददति न्यासं ददति । अत्र दाहात्प्रागेवेत्येके । दग्धस्यास्थीनीत्यपरे कार्ये कारणोपचारात् तमित्यस्थीन्युच्यन्त इति ॥
### मन्त्रः
व्यृ॑द्ध॒न्तदित्या॑हुः ।  
यथ्स्तु॒तमन॑नुशस्त॒मिति॑ ।  
होता᳚ प्रथ॒मᳶ प्रा॑चीनावी॒ती मा᳚र्जा॒लीय॒म्परी॑यात् ।  
####  टीका
9 व्यृद्धमित्यादि ॥ यत् स्तुतं अननुशस्तं शस्त्रोपक्षीणमिति यावत् तद्व्यृद्धं ऋद्धिहीनं इत्याहुः । तस्मात् होता अनुगतः प्राचीनावीती भूत्वा मार्जालीयं परीयात् गच्छेत् ।
### मन्त्रः
या॒मीर॑नुब्रु॒वन्न् ।  

स॒र्प॒रा॒ज्ञीना᳚ङ्कीर्तयेत् ।  

####  टीका
यामीः यमगाधा अनुब्रुवन् सर्पराज्ञीनां कीर्तयेत् ।
### मन्त्रः
उ॒भयो॑रे॒वैनँ॑ल्लो॒कयो॒ᳶ परि॑ददति ॥37॥  

####  टीका
एवं कुर्वन् होता एनं प्रेतं उभयोर्लोकयोः परिददति ।
### मन्त्रः
अथो॑ धु॒वन्त्ये॒वैन᳚म् ।  
####  टीका
अथो अपि च एनं सिग्वातादिभिरुपचरन्त एते एनं धुवन्त्येव व्यजनादिभिरुपचरन्त्येव । यद्वा - एनं धुवन्ति विधूनयन्ति विद्वेषं त्यजन्ति । धू विधूनने, तौदादिकः ।
### मन्त्रः
अथो॒ न्ये॑वास्मै᳚ ह्नुवते ।  

####  टीका
अथो अपि च अस्मै निह्नुवते नमस्कुर्वते, वियोगमभिनयन्ति वा ॥
### मन्त्रः
त्रिᳶ परि॑यन्ति ।  
त्रय॑ इ॒मे लो॒काः ।  
ए॒भ्य ए॒वैनँ॑ल्लो॒केभ्यो॑ धुवते ।  
त्रिᳶ पुन॒ᳶपरि॑यन्ति ।  
षट्थ्सम्प॑द्यन्ते ।  
षड्वा ऋ॒तवः॑ ।  
ऋ॒तुभि॑रे॒वैन॑न्धुवते ।  
####  टीका
10 त्रिः परियन्तीत्यादि ॥ गतम् ॥
### मन्त्रः
अग्न॒ आयूꣳ॑षि पवस॒ इति॑ प्रति॒पद॑ङ्कुर्वीरन्न् ।  
र॒थ॒न्त॒रसा॑मैषा॒ꣳ॒ सोम॑स्स्यात् ।  
आयु॑रे॒वात्मन्द॑धते ।  
अथो॑ पा॒प्मान॑मे॒व वि॒जह॑तो यन्ति ॥38॥  
####  टीका
11 अग्न आयूंषीत्यादि ॥ अस्मिन् यज्ञे बहिष्पवमानस्य प्रतिपत् । रथन्तरसामा च एषां सोमस्स्यात् पृष्ठस्य रथन्तरत्वं विधीयते । एवं कर्म कुर्वन्तः आत्मन्येव आयुर्दधते । अथो अपि च पाप्मानं क्रूरकृतामिव लोककारणं विजहतः त्यजन्त एव अपापाः यन्ति यथेष्टं गच्छन्ति । अतो ज्ञायते नायं प्रेतोपचारः अपि तु कर्तॄणामेवैतत् ईदृशं आयुरादिकरं कर्मेति ॥

इति षष्ठोऽनुवाकः ॥  
