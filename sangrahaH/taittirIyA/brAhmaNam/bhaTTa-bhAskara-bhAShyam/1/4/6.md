

  
1देवासुरा इत्यादि ॥ व्याख्यातम् ॥

2तदग्निर्नोत्सहमिति ॥ तत् वामं वसु अग्निः उत्सहं उत्सोढुं उद्वोढुं नाशक्नोत् । 'शकि णमुल्कमुलौ' इति कमुल् । तत् त्रेधा विभज्य पश्वादिषु एकैकं भागं विनिहितवान् पृथक्स्थापितवान् अग्निः । तृतीयमिति । 'पूरणाद्भागे तीयादन्' इति स्वार्थेऽन्प्रत्ययः, तेनाद्युदात्तः ॥

3देवा इति ॥ तत् वामं देवा विजित्य असुरान् पुनरवरोद्धुमैच्छन् । अथ ते वाममवरुरुत्समाना देवाः पवमानादिभ्यो हविर्निरुप्य पश्वादिषु स्थितं यद्यदग्नेस्तृतीयं तत्तदलभन्त । पशवो वा इत्यादि । पवमानत्वात्पशुहेतुत्वात् ताच्छब्द्यम् । आपो वा इति । शोधकत्वात्पावकत्वाद्वा ताच्छब्द्यम् । असौ वा इति ।
शुद्धिहेतुत्वाद्दीप्तिहेतुत्वाद्वा ताच्छब्द्यम् ॥

4ब्रह्मवादिन इत्यादि ॥ एतानि पवमानादीनि हवींषि तनुवः अङ्गानि अग्न्याधेयस्य अग्नेः । आग्नेयः खलु अष्टाकपालः स्वयमग्न्याधेय इति ब्रह्मवादिन आहुः । भवतु किं नश्छिन्नमित्याह- तत्र यदि तं आग्नेयमेव निर्वपेत् न तु एतानि हवींषि निर्वपेदित्येव । यथा आत्मा शरीरं स्यात् नाङ्गानि हस्तपादशिरांसि न स्युः । लौकिकोऽनुषङ्गः । तादृक्तत् केवलाग्नेयनिर्वपणम् । अथ यदि एतानि निर्वपेत् न तु तं आग्नेयं निर्वपेदित्येव । यथाऽङ्गानि हस्तपादादीनि स्युः नात्मा स्यात् । तत्तुल्यं केवलाङ्गनिर्वपणम् । तस्मात् उभयानि अङ्गी चाङ्गानि सह निरुप्याणि अविकल्पेन निर्वप्तव्यानि । सहग्रहणेन अन्यतरत्यागो निवार्यते, न युगपद्भावो विधीयते अनिष्टत्वात् । छान्दसः क्यप् । सात्मत्वं सबलत्वं सकलत्वं वा ॥

5उभयं वा इत्यादि ॥ एतस्य आधातुः । अनुनिर्वपेदिति । आग्नेयस्यानुनिर्वाप्यः कार्यः । आदित्यमिति । अदितिर्देवता अस्यादित्यम् । 'दित्यदित्यादित्य' इति ण्यः । अयातयामानौ सारभूतौ । अयातयाम्नी । अयातयाम्न्यौ । 'अन उपधालोपिनः' इति ङीप्, 'वा छन्दसि' इति पूर्वसवर्णदीर्घत्वम् । ताभ्यामित्यादि । गतम् ॥

6धेन्वै वा इत्यादि ॥ चरुस्तुतिः । धेन्वा विकारः आज्यम् । अनडुहो विकारः तण्डुलाः, तच्छ्रमप्रभवत्वात् । तस्माद्घृते चरुर्मिथुनलाभाय । घृते भवतीत्यादि । घृतसम्बन्धेन लूक्षान्तत्वाभावमिश्रितो [...भावः । लूक्षः रूक्षः मिश्रितो] वा तादृशोऽन्तः परित्यागो यस्य स तथोक्तः । तद्भावो मा भूदिति घृते चरुः कार्यः ॥

7चत्वार इति ॥ दिशामधीना श्चत्वारः । आर्षेयाः प्राश्नन्तीति । य आत्मीयान् ऋषीन् जानन्ति त आर्षेयाः । तैः प्राशितं दिशां ज्योतिषि दिशां सम्बन्धिन्यग्नौ हुतमेव भवति ॥

8पशवो वा इत्यादि ॥ गतम् । सद्यः समाने एकस्मिन्नहनि यस्मिन्नाग्नेयस्तत्रैवाह्नि यदि एतानि निर्वपेत् । रुद्रायेत्यादि । गतम् । अथैतद्दोषपरिजिहीर्षया एतानि हवींषि नानुनिर्वपेत् पशवो वाऽनवरुद्धाः स्युः । द्वादशस्वित्यादि । द्वादशसु रात्रीषु गतासु द्वादशमासात्मकसंवत्सरप्रतिमाः द्वादशरात्रयः । उपमानपूर्वपदप्रकृतिस्वरत्वम् । संवत्सरेणेति । अपवर्गे तृतीया । शाखान्तरे - 'संवत्सरे निरुप्याणि' इत्युक्तम् । तस्याप्येवमनुग्रहः कृतो भवति । यदेकमेकमित्यादि । यद्येतानि हवींषि पृथक्तन्त्राण्येव निर्वपेत् न कश्चिदवकाश एभिः शून्यस्स्यात्, ततश्च यथा त्रीण्यावपनानि कोष्ठानि उदरैकदेशानापूरयेदशनादिभिः । ततश्च निरुच्छ्वासो म्रियेत । तत्तुल्यदोषमेषां पृथङ्निर्वपणं स्यात् । कथमित्याह - न प्रजननमित्यादि । न हि प्रजननावकाशमुच्छिष्यात् । विकरणव्यत्ययेन श्नमः परः शप् । ततश्च प्रजननाभावात् प्रजापशुहीनस्स्यात् । तत्मात् एकं पवमानाय निरुप्य उत्तरे हविषी समस्येत् समानतन्त्रेण कुर्यात् । एवं हि तृतीयं लोकं अवकाशं प्रजननाय उच्छिनष्टि । ततस्तं लोकमनु तेन लोकेन हेतुना प्रजया पशुभिः प्रजायते यजमानः । लक्षणेऽनोः कर्मप्रवचनीयत्वम् । अथो अपिच यज्ञस्याभिक्रान्तिरेषा यदुत्तरयोः समसनं उपर्याक्रमणं अभिक्रमणम् ॥

8रथचक्रमिति विधिः ॥ गार्हपत्यान्वाहार्यपचनाहवनीयक्रमेण प्रवर्तयति । मनुष्यरथेन अनेन चक्रेण गत्वा देवरथं प्रत्यवरुह्य तमधिष्ठाय देवीभूतो गच्छति, न पद्भ्यां व्रजति ॥

10ब्रह्मवादिन इत्यादि ॥ पवमानहविर्भ्यः प्राग्विचार्यते । 'विचार्यमाणानाम्' इत्युभयत्र प्लुतः । यदि मन्त्रेण जुहुयात् अयथापूर्वं यथानुपूर्व्यामाहुतिं न जुहुयात् । अग्नेस्संस्कारमसमाप्य मन्त्रानन्तर्गतान् [तन्त्रानन्तर्गतं] पूर्वं येऽग्निहोत्रं जुह्वति तत्प्रतिक्रियाऽ [तत्प्रक्रियाऽ] तिलङ्घनेन आहुती हुते स्याताम् । अथैतद्दोषो मा प्रसंजीति यदि न जुहुयात् तदा अग्निः पराभवेत् नश्येत् । तस्मात्तूष्णीं होमेनोभयदोषनिवृत्तिः । यथापूर्वमिति । न कश्चिदयथापूर्वानुष्ठानशेषः, तूष्णीं होमस्य अकृतप्रायत्वात् । यद्वा यथापूर्वं क्रमानतिक्रमेण । अयमेव क्रमः इदानीमयममन्त्रेण हूयत इति होमस्य च वृक्तत्वात् न पराभवोऽग्नेः ॥

11अग्नीध इत्यादि ॥ अग्निना सह आग्नेयानृतून् प्रजाता वा प्रजाः प्रीणाति । यद्वा - स्वयमग्निरेवाग्नीत् तस्मादग्नीधः पूजया अग्निमुखाः अग्निप्रधानाः सर्वे भृत्यादयः प्रजाः प्रीता भवन्ति । उपबर्हणं सर्वसूत्रोपधानं सर्वरूपलाभाय भवति । अश्वो ब्रह्मणे दीयमानो' वीर्यवत्त्वादिन्द्रियलाभहेतुः । धेनुर्होत्रे दीयमाना कामप्रदत्वादाशिषां लाभाय । अनोवहनसमर्थोऽनड्वान् अध्वर्यवे दीयमानः वहित्वाद्वोढृत्वाच्च तादृशमात्मनो वोढृ यज्ञफलं यजमानो लभते । मिथुनौ स्त्रीपुंसौ दीयमानौ गावौ मिथुनलाभाय भवतः । सङ्घथान्तराणामनन्तर्भावात् । द्वादशमासात्मकस्य संवत्सरस्य लाभः । द्वादशभ्य ऊर्ध्वं कामं यथेष्टं देयं ययाकयाचित्सङ्ख्यया सङ्ख्येयं देयं अपरिमितमिति यावत् । अपरिमितस्य फलस्य लाभाय भवति ॥

इति प्रथमे षष्ठोऽनुवाकः ॥  
