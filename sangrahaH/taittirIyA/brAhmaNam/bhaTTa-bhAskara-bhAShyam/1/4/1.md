

  
1 अथ ब्राह्मणं सोमार्षेयम् - उभये वा इत्यादि ॥ ‘उभादुदात्तो नित्यम्’ इत्ययच् । उदात्तवचनसामर्थ्यात् आद्युदात्तत्वम् । तान्न व्यजानात् इमे देवा इमे असुरा इति ॥

2 स इत्यादि ॥ अंशून् सोमलतावयवान् देवानकरोत् विवेकार्थं ताद्रूप्येण स्थापयामास । अथ तान् देवात्मकानंशून् अभ्यषुणोत् । पवित्रेण दशापवित्रेण च अपुनात् । अथ तान् अभिष्टुतान् देवात्मकान् ऋतुसम्भूतान् परस्तात् स्थितस्य पवित्रस्य सम्बन्धिनोऽधस्तात् स्थितान् व्यगृह्णात् पृथक्पृथक् गृहीतवान् तत्तद्देवतारूपेण स्थापितवान् । अथ ते तथा गृहीता देवा ग्रहा अभवन् । एवं गृहीतत्वात् ग्रहत्वं तेषाम् । तस्मात् ग्रहा नाम देवता एव स्वयं यजमानस्य गृहे हविर्धाने गृह्यन्ते । तस्मात् यस्यैवं विदुषो ग्रहा देवात्मना गृह्यन्ते एनं देवा अपि विदुः जानन्ति ॥

3 एषा वा इत्यादि ॥ उपांशुर्नाम स्वरः सोमाहुतिः समाप्तोऽस्यां सोमयागः । कथमित्याह - सोमेनेत्यादि । सर्वाम् देवान् सोमेन तर्पयाणीति सोमेन इज्यते उपांशुनैव केवलेन सर्वान् देवांस्तर्पयतीति उपांशुस्तुतिः । यद्ग्रहानित्यादि । अर्थवादः । देवाः परमार्थं देवान् गच्छन्ति । यद्वा - द्वये देवाः सोमलतांश्वात्मकाः द्युलोकवासिनश्च । तत्र उपांशुना प्रथमे देवास्तर्प्यन्ते । देवात्मभिस्तु ग्रहैः ऐन्द्रवायवाद्यैः अन्ये तर्प्यन्ते । देवा एव स्वयं देवांस्तर्पयितुं गच्छन्ति ॥

4 यच्चमसानिति ॥ चमसहोमेन अनुरूपेण यजमानः स्वर्गं गच्छति ग्रहहोमेन देवानां तर्पितत्वात् स्वर्गप्रयाणैकफलत्वाच्चमसहोमस्य स्वर्गगमनं प्रत्यानुरूप्यं अनन्यार्थत्वात् ॥

5 किं न्वेतदित्यादि ॥ यस्मात् पात्राणि उपादीयन्ते उपादानं तत् पात्रोत्पत्तेः पूर्वं हि किं तु खल्विदं आसीदिति किमुपादानं पात्राणामिति यावत् । इयं वा डति । भूमिरेव पात्राणां पूर्वावस्था । एतत् इत्युपादानं उच्यते । तदेवाह - मृन्मयानीति । मृद्विकारभूतानि खलु एतानि भवन्ति । ‘एकाचो नित्यं मयटमिच्छन्ति’ । तैरिति । मृन्मयैः पात्रैः असुरेभ्यो व्यावृत्तिं देवा नागच्छन् व्यावृत्तिः व्यावृत् । संपदादिलक्षणः क्विप् ॥

6 त एतानीत्यादि ॥ दारुमयाणि ‘द्व्यचश्छन्दसि’ इति मयट् । मृण्मयानि दारुमयाणि च कर्तव्यानीति विधिः । व्यावृतमेव तैरिति । मनुष्येभ्यो व्यावृत्तिं गच्छन्ति दारुमयैः । यानीत्यादि । दारुमयैः द्युलोकजयः, मृन्मयैस्तु मनुप्यलोकजयः ॥

7 ब्रह्मवादिन इत्यादि ॥ स्थालीः स्थाल्यः सोमो गृह्यते यासु ताः सोमग्रहण्यः । उभयत्रापि ‘वा छन्दसि’ इति पूर्वसवर्णदीर्घत्वम् । तस्मान्नानादेवत्यानि सन्ति वायव्यान्युच्यन्ते इत्युक्तम् ॥

8 एवं ब्रह्मवादिभिः पृष्टे उत्तरमाह - देवा वा इत्यादि ॥ इमां पृथिवीं पृश्निं गोस्थानीयां देवा अदुह्रन् । तस्याः स्तनस्थानीया एताः स्थाल्योऽभवन् । एवमेताभिः स्तनभूताभिः पश्वादिदेवाः पृश्निं दुग्धवन्तः । ‘बहुलं छन्दसि’ इति रुट् । तामित्यादिना एकैकस्यैव दोहानाचष्टे । चतुष्पद इति । ‘सङ्ख्यासुपूर्वस्य’ इदि लोपः समासान्तः । ’ पादः पत्’ इति पद्भावः । दुह इति ‘लोपस्त आत्मनेपदेषु’ इति तलोपः । एवमादित्यस्थाली उक्थ्यस्याली आग्रयणस्थाली ध्रुवस्थालीति चतस्रः एतास्थाल्य इत्युत्तरं ‘काश्चतस्रः’ इति प्रश्नस्य ॥

9 स्थाल्या गृह्णातीति ॥ सामान्येनैकवचनं गोबलीवर्दन्यायेनोक्तम्, ध्रुवस्थाल्याश्चमसेऽवनयनात् । ‘यद्धोतृचमसे ध्रुवमवनयति’ इति ॥

10 तस्मादिति ॥ दोहनपात्रादन्यस्मिन् गृहीत्वा श्रपणादिकं कर्तव्यमित्यर्थः । अथो अपिच तत् तेन प्रयोगेण यजमानो देववन्मनुष्येभ्यो व्यावृत्तिं गच्छति चतुष्पदादिपुष्ट्या ॥

इति चतुर्थे प्रथमोऽनुपपाकः ॥  
