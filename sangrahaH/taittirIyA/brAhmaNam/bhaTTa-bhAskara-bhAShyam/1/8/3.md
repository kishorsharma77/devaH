

  
1 ईश्वरो वा इत्यादि ॥ यं दिशोऽनु दिशो लक्षीकृत्य व्यास्थापयन्ति 'समिधमातिष्ठ' इत्यादिभिः पृथक् पृथक् आस्थापयन्ति, स खलु तां दिशमनु उन्मदितोः उन्मत्तो भवितुमीश्वरस्स्यात् । 'ईश्वरे तोसुन्कसुनौ'। तस्माद्दिशामवेष्टयः कर्तव्या भवन्ति । 'आग्नेयमष्टाकपालं निर्वपति हिरण्यं दक्षिणा' इत्याद्याः अग्नियैन्द्रवैश्वदेवमैत्रावरुणबार्हस्पत्याः । ततो दिक्षु प्रतिष्ठितो भवति नोन्मत्तो भ्रमति । दिशां सम्बन्धिनां उन्मादयितॄणां अवयजनहेतुत्वाद्दिशामवेष्टयः ॥

2 पञ्च देवता इत्यादि, ॥ गतम् ॥ दिक्ष्वेवेति । दिक्षु पुरोडाशान् मध्ये च बार्हस्पत्यं निधाय यजमानात् ॥

3 हविषो हविष इति ॥ सर्वहविर्यागानन्तरं बार्हस्पत्यमभिघारयति । यजमानदेवत्य इति । यजमानदेवतायै अयम् । देवतान्तात्तादर्थ्ये यत् । बृहस्पतेः पुरोहितत्वाद्यजमानस्य प्राधान्यं, तस्माद्यजमानमेव प्रधानं तेजसा समृद्धं करोति ॥

4 अत्र द्विपशुं पशुबन्धं विदधाति - आदित्यामित्यादि ॥ मल्हां मणिमालां यस्या ग्रीवायां मणिवन्मांसपिण्डद्वयं लम्बते । पृश्निः श्वेतवत्सा । पष्ठौही उक्ता । विशं चेत्यादि । राष्ट्रस्य आदित्याः धारयितारः । मरुतो विशः । तस्माद्विशं च राष्ट्रं च राष्ट्रपतिं च सङ्गते स्थापयति । 'समस्समि'इति सम्यादेशः । 'चौ'इति दीर्घत्वं, अन्तोदात्तत्वं च ॥

5 आदित्ययेत्यादि ॥ गतम् । राष्ट्रं वीर्यवत् करोति । विशं निरिन्द्रियां निर्वीर्यां अस्वतन्त्रां करोति । अत्र 'विड्वै मरुतः'इति सर्वशेषः 'विशं चैवास्मै'इत्यादिष्वपि सम्बध्यते ॥

6 देवासुरा इत्यादि ॥ अश्विनोः पूष्णि च वाचः सत्यं सत्यत्वं रूपं निधाय अनृतेन छलेन असुरानभिभूय ततोऽश्विभ्यां पूष्णे च द्वादशकपालं निरुप्य वाचः सत्यत्वं लब्धवन्तः । यदश्विभ्यामित्यादि । गतम् । त्रिहविष्केयमिष्टिः । तत्राश्विनौ पूषा च संभूय एकदेवता । द्वादशकपाल एकं हविः । ततः सरस्वत्यै चरुर्द्वितीयः । सवित्रे द्वादशकपालस्तृतीयः । पूर्वमेवेति । अश्विभ्यां पूष्णे च यदुक्तं वाचस्सत्यावरोधाख्यं फलं तदेव उत्तरेण 'सरस्वते सत्यवाचे चरुम्'इत्यनेनापि हविषा सह अभिगृणाति फलत्वेनाभिसंबध्नाति, तस्मात्फलान्तरं न भ्रमितव्यमिति भावः । शब्दान् पूर्वमेव राजसयूब्राह्मणे विहितानां गुणवादार्थवादार्थः इहानुबाह्मणेनानुवादः क्रियते । तत्र 'अश्विभ्यां पूष्णे'इत्यस्यास्ति गुणविधिः 'वाचस्सत्यमवरून्धे'इति। 'सवित्रे सत्यप्रसवाय'इत्यस्यापि 'प्रसूत्यै'इत्युच्यते । 'सरस्वते सत्यवाचे'इत्यत्र न कंचिद्गुणविधिं पश्यामः । तत्र पुनर्वचनानर्थक्यमाशङ्क्याह - पूर्वमेव विहितं हविः उत्तरेणानुब्राह्यणेनाप्यभिगृणाति पुनरपि कीर्तयति हविषः क्रमविधानार्थम् । अर्थवादो न वक्तव्य एव, 'सत्यवाचे चरुम्'इति स्वरूपेणैव गवत्वादिति भावः । यद्वा - 'सरस्वते सत्यवाचे चरुम्'इत्युक्ते को गुणोऽस्येति यद्यनुयोगं कश्चिद्ब्रूयात् तदयुक्तं पूर्वमेव 'सरस्वते सत्यवाचे चरुम्'इति विधिमात्रेणैव उक्तं स्पष्टं यदि ब्रूयात् सत्यवागवरोध इति । तदनेनाप्युत्तरेण वचनेन तदेवाभिगृणाति । गतमेव पुनरपि शब्दयति । न कंश्चिद्विशेषः । तस्मात्सारस्वतेन न कंचिद्गुणं ब्रूम इति ॥

7 दूतान् प्रहिणोति प्रतिराजभ्यः । आविदः शासनानि एते दूता भवन्ति तत्कारित्वात् । आविद्यन्ते राजसामन्ताः ख्याप्यन्ते आभिरित्याविदः । संपदादित्वात् किम् । एनं यजमानमाविदं सवख्यातिं गमयन्ति । प्रकाशं शासनहारिणो दूता आविदः । आविदः नोपबाधन्ते । अथो अपि च दूतेभ्यः न कदाचिदपि विच्छिद्यते गमनागमनयोरविच्छेदो भवतीति । यद्वा - दूतनिमित्तैर्दोषैः नायं छिद्यते ततः प्रभृति न बाध्यते, तिसृभिः इषुभिः युक्तं धनुः तिसृधन्वं शुष्का केवला दृतिश्शुष्कदृतिः ॥

इति अष्टमे तृतीयोऽनुवाकः ॥  
