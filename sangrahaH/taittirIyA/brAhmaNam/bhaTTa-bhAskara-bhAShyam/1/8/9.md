

  
1 इन्द्रस्येत्यादि ॥ उपावहरति रथं वाहनादवतारयति । मित्रावरुणयोरिति प्रष्टिवाहिनं रथं युनक्ति ब्रह्मणा मन्त्रेणानेन देवताभ्यां मित्रावरुणभ्यामिति अश्वैरेव । प्रष्टिवाहिनमिति । प्रष्टिवाहिभिरश्वैर्युक्तत्वात् प्रष्टिवद्यो वहति रथः स प्रष्टिवाही । 'कर्तर्युपमाने'इति णिनिः । गतमन्यत् ॥

2 त्रयोऽश्वा इति ॥ सव्ये पार्श्वे स्थित्वा आयुधानि रथिने समर्पयति स सव्येष्ठः । 'सुपि स्थः'इति कः । 'तत्पुरुषे कृति बहुलम्'इत्यलुक् ॥

3 विष्णुक्रमानित्यादि ॥ 'विष्णोः क्रमोसि' इत्यादि ॥

4 यः क्षत्रिय इत्यादि ॥ प्रतिहितो राज्ञोऽनन्तरः यः वरुणजाति (अवरजादि?)ऽस्सोऽन्वारभते यजमानं राष्ट्रमेवभवति राष्ट्रमेव प्राप्नोति ॥

5 त्रिष्टुभेति ॥ 'प्रससाहिषे' इत्येतयेत्याहुः । 'मरुतां प्रसवे' इति रथमातिष्ठति । 'आप्तम्'38इति कूबरमभिश्रयते । यदेव मनसा ईप्सते आप्तुमिच्छति तदापत् आप्नोति पुरुष इति । यद्धि मनसा इच्छति आप्तमेव तत्फलं तस्मान्मन एवाप्तव्यमिति आप्तं मन इत्युच्यते इति भावः ॥

6 राजन्यमिति ॥ राजपूरुषं जयति । व्यत्ययेन श्ना । यद्वा - ज्या वयोहानौ । राजन्यमिषुभिर्विध्यति । केन चिदनाक्रान्त एव पृथिवीमाक्रमते । विवा एष इत्यादि । गतम् ॥

7 पशूनामित्यादि ॥ वाराही वराहचर्मनिर्मिते - विकारे 'प्राणभृज्जाति'इत्यादिनाऽञ्प्रत्ययः । 'वा छन्दसि'इति पूर्वसवर्णदीर्घत्वम् । मन्युः दीप्तिः ॥

8 अभि वा इत्यादि ॥ इयं पृथिवी सुषुवाणं राजसूयाख्येन सवेन इष्टं ईश्वरभूतमभिकामयते अभिवाञ्छति तस्येन्द्रियादिहानिम् । यद्वा - अभिमन्यते नाशयितुं चिन्तयति असहमानेव ततश्च तस्य सुषुवाणस्य इन्द्रियं च वीर्यं च आदातुमीश्वरा स्यात् पृथिवी । 'ईश्वरे तोसुन्कसुनौ'इति तोसुन् । तस्माद्वाराहीभ्यामुपानद्भ्यां छादितपादः पृथिव्या एवान्तर्हितो भवति । ततश्च तदन्तर्धानमिन्द्रियवीर्ययोरनादानाय भवति । 'अच उपसर्गातः'। नमो मात्रे इति । इमामभिमृशति ॥

9 सव्येंसे राजतं मणिं प्रतिमुञ्चते - इयदिति ॥ 'ऊर्गसि'38इति दक्षिणेंस औदुम्बरम् । 'युङ्ङसि'38इति दक्षिण एवांसे सौवर्णम् ॥ एकधेति ॥ मणित्रयं तदेकधा युगपदेव ब्रह्मणे ददाति मणित्रयफलान्यायुरादीनि युगपदेव ॥

10 रथविमोचिनीया इति ॥ 'अग्नये गृहपतये'38इत्याद्याश्चतस्रः अश्वस्य रथविमोचनीयाः । अश्वानां रथस्य च चतुष्ट्वात् चतस्रः आहूतयो हूयन्ते ॥

11 यदुभावित्यादि ॥ यदुभौ यजमानः सारथिश्च रथादन्यत्र सहावतिष्ठेतां सहावस्थानवन्तो स्यातां समानं स्वर्गं लोकं गच्छेतां, तस्माद्वरूथे रश्मिसंग्रहीत्रा सह तत्सहितमेवाध्वर्युः रथवाहने रथमादधाति । तत आहिते संग्रहीता नारोहति राज्ञा सह । तत एनं सारथिं स्वर्गात् अन्तदधाति यजमानेन समानलोकत्वं निवर्तयति । हंसश्शुचिषदित्यादिनाऽऽदधाति । पूर्वं ब्रह्मणा 'इन्द्रस्य वज्रोसि'38इत्यनेनोपावहरति रथं वाहनादवतारयति, इदानीमपि 'हंसः'38इति ब्रह्मणाऽऽदधाति ॥

12 अतिच्छन्दसेत्यादि ॥ 'हंसः शुचिषत्'38इत्यनया । चतुर्थस्य पादस्य चतुर्दशाक्षरत्वात् अतीत्य वर्तते सर्वाणि छन्दासि । वर्ष्मवा इत्यादि सर्वच्छन्दसां तत्रान्तर्भावात् । गतमन्यत् ॥

इति सप्तमे नवमः ॥  
