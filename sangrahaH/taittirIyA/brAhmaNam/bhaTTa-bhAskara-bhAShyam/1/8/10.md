

  
1 अप्रतिष्ठितो वा इत्यादि ॥ बहुयागकरणात् अप्रतिष्ठितो राजसूययाजो इत्याहुः । तस्य व्युष्टिद्विरात्रेण द्वित्वात् प्रतिष्ठा भवति संवत्सरं चाप्नोति । तत् कुत इत्याह - संवत्सरसंबन्धिनामहोरात्राणामेतत्सम्बन्धिनीनां च स्तोत्रीयाणां तुल्यपरिमाणत्वात् अहोरात्रेषु प्रतिष्ठितो भवति अवयवधर्मेण । द्विरात्रस्य हि द्विरात्रावयवस्य पञ्चषष्ट्यधिकशतत्रयं स्तोत्रीया भवन्ति । यथोक्तमाचार्येण - 'चतुर्विंशाः पवमानाः, पञ्चदशानि त्रीण्याज्यानि सप्तदशमच्छावाकस्य एरकविंशानि त्रीणि चाच्छावाकस्य त्रयस्त्रिंशोऽग्निष्टोमसाम । एकविंशान्युक्थ्यानि सषोडशिकानि पञ्चदशी रात्रिः । त्रिवृत् सन्धिः'इति ॥

2 नानैवेति ॥ नानास्वभावयोरहोरात्रयोः नानाप्रतिष्ठितो भवति, आश्रयनानात्वात् । व्यष्टका कृष्णप्रतिपत् । नानाभूतयोः अर्धमासयोः शुक्लकृष्णयोः नानाप्रतिष्ठितो भवति । उद्दृष्टः शुक्लाद्यमहः, यत्र चन्द्रमा उद्दृश्यते नानाभूतयोर्मासयोः पूर्वोत्तरयोः नानाप्रतिष्ठितो भवति । इदमेव लिङ्गं शुक्लादिर्मास इति । यदाह - 'पौर्णमास्यां नानार्धमासयोः' इति । यच्चाह - 'अमावास्यायां नानामासयोः'22इति । अथो अपि खलु पक्षान्तरमप्यस्तीत्याह - एकस्मिन्नपि पक्षे निरन्तरे पुण्याहे स्यातां तयोः कार्यं तदपि प्रतिष्ठित्यै भवति शीघ्रसमाप्त्या । 'उत्तमैकाभ्यां च'इति अह्नादेशाभावः । अर्धर्चादिर्द्रष्टव्यः ॥

3 अपशव्यः इति ॥ पशुभ्यो हितो न भवति । 'उगवादिभ्यो यत्, ययतोश्चातदर्थे'इत्युत्तरपदान्तोदात्तत्वम् । कथं अपशव्यत्वमित्याह - द्वे हीति । द्वेह्यत्र छन्दसी भवतः 'गायत्रं पूर्वेऽहन् साम भवति, त्रैष्टुभमुत्तरे'22इति । तत्राज्येषु त्रैष्टुभस्य साम्नो भावात् होतुरभिधानम् । यथोक्तमाचार्येण - 'होतुराज्य एतानि संपादयेत्'इति छन्दसः प्रत्ययविधाने नपुंसके स्वार्थ उपसङ्ख्यानम्'इति गायत्रीशब्दादञ् । त्रिष्टुप्शब्दादुत्सादित्वादञ् । एवमेते जगतीमन्तर्यन्ति अन्तर्हिता कुर्वन्ति लुम्पन्ति । जागताः पशवः अपशव्यो द्विरात्रः इत्याहुः । अथ चेत् ब्रूयुः - अथ ये तृतीयसवने जगतीति । अत्राप्येव त आहुः - यदेनां तृतीयसवने कुर्वन्ति सवनच्छन्दस्त्वेन न तावता जगती कृता कृतार्थेति । कथंकारमियं जगती कृता भवेदित्याह - यदा खल्वेषा अहीनस्य साह्नस्य क्रतोरवयवमहः कृत्स्नं भजते । साह्नस्य वा एकाहस्यावयवं सवनं भजते, अथानन्तरमेव जगती कृता भवति । न त्वहीने, तृतीयसवनमात्रान्वयात् । अथैवंसत्येव द्विरात्रः पशव्यो भवति जगतीलाभात् । तस्मादस्याहीनत्वात् यथेयमहरेकं कृत्स्नं भजते तथाविधः कश्चित्प्रकारोऽस्तीत्युक्तं भवति । स च द्विरात्रे दर्शितः 'वैखानसं पूर्वेऽहन् साम भवति तेन जगत्यै नैति' पृष्ठेषु बार्हतं वैखानसं साम भवति । बृहती च त्रिरभ्यासात् षट्त्रिंशदक्षरा भवन्ति तत्र च तिस्रो जगत्यो भवन्ति इति ॥

4 व्युष्टिर्वा इत्यादि ॥ एवं विदित्वा यजमानश्च व्युच्छति वस्यसी व्युच्छतीति सामर्थ्यात् । अथो अपि खलु तमश्च सर्वं बाह्यमाभ्यन्तरं चापहते । व्यत्ययेनात्मनेपदम् ॥

5 अग्निष्टोममिति ॥ अग्निष्टोममुदयनीयमन्ते आहरति । अग्नेस्सर्वदेवतात्वात् तासु प्रतिष्ठितो भवति । सन्तिष्ठते राजसूवः ॥ 

इति श्रीभट्टभास्करमिश्रविरचिते यजुर्वेदभाष्ये पारक्षुद्रे प्रथमेऽष्टके अष्टमप्रपाठके दशमोऽनुवारकः । 
समाप्तश्च प्रपाठकः ॥
इति प्रथमाष्टकम् ॥  
