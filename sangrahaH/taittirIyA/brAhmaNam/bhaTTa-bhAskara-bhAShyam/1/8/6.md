

  
1 यत्त्रिष्वित्यादि ॥ प्रतिपशु यूपोपादानाद्यदि त्रिषु यूपेषु त्रीन् पशून् आश्विनादीनालभेत नियुञ्ज्यात् । अस्माद्यजमानादिद्रियादि बहिर्धा दध्यात् बहिष्ट्वप्रकारेण स्थापयेत् यूपानां बहुधाभावात् । छान्दसो धाप्रत्ययः । भ्रातव्यं जनयेत् बहिर्भूतस्वभावात् । तस्मादेकयूपे एकस्मिन्यूपे त्रीनपि पशूनालभते एकधैव एकप्रकारमेवेन्द्रियादिकमस्मिन् दधातीति । 'पूर्वकालैक'इत्यादिना समासः । एवमेकादशिनीविकारत्वात् प्रतिपशु यूपप्राप्तौ इदमपोद्यते । इदमेव च लिङ्गं पशुगणा एकादशिनीविकारा इति ॥

2 नैतेषामित्यादि ॥ ग्रहप्रशंसार्थमिति । पशुभिस्तुल्यदेवत्याः - पशुपुरोडाशा भवन्ति ग्रहाश्चैते पशुभिस्तुल्यदेवत्याः तस्मात्पुरोडाशसदृशाः । वक्ष्येते चात्रैव 'युवं सुरामम्' इति ग्रहाणां याज्यानुवाक्ये । सर्वदेवत्यत्वमाश्विनादित्रयवत्त्वात् ॥

3 परिक्रयणं कार्यार्थं स्वीकरणम् । उच्छेषणं ग्रहशेषः । ब्राह्मणः खलु होमातिरिक्तस्य पातृत्वेन दृष्टः । यदीत्यादि कंचित् ब्राह्मणं पातारं यदि न लभेत वल्मीकच्छिद्रे अवनयेत् । सा ततो दोषात् प्रायश्चित्तिः । प्रायणं प्रायः दोषनिर्घातः तदर्था चित्तिर्ज्ञानं प्रायश्चित्तिः ॥

4 यद्वा इत्यादि ॥ अस्या सौत्रामण्याः यत् संबन्धि व्यृद्धं अन्यत्र कर्मणि वृद्धिहीनं यत्क्रियते पशुपुरोडाशानां भिन्नदेवत्यत्वं तदस्यां क्रियमाणं समृद्धं समृद्धिहेतुर्भवति अस्यास्समृद्धिः दैवतेन भवति ॥

5 ऐन्द्र इत्यादि ॥ एषा खल्वपि सूते अश्वम् अप्यश्वतरं सूते । अश्वायां गर्दभेन उत्पादितोऽश्वतरः । 'वत्सोक्षाश्व'इति ष्टरच् प्रत्ययः । सौत्रामणी च अपि सोमः यागसाधनत्वात्, अपि च सुरा उत्पत्त्या । पयोग्रहापेक्षया वा सोमोपीत्युक्तम् ॥

6 बार्हस्पत्यमित्यादि ॥ उक्तोऽतिपवितः । अपिवपतीति यद्व्यृद्धं तत्पूरयति ॥

7 पुरोडाशवानित्यादि ॥ पशुना समानदेवत्यः पुरोडाश एव एष भवतीति तादृशस्य ग्रहस्याभावात् ॥

8 ते सोमप्रतीका इति ॥ शतातृण्णायां शतच्छिद्रायां स्थाल्यां सुराशेषं समवनयति ॥

9 दक्षिणेऽग्नौ जुहोति नाहवनीये पापेन वसीयस्त्वं यत् पापधनवत्तरत्वं तस्य व्यावृत्त्यर्थं पृथक् स्थापनार्थम् । यद्वा - पापवस्यसस्य शुभस्य च व्यावृत्त्यर्थं विभागार्थम् । 'विन्मतोर्लुक्'ईयसुन ईकारलोपः । हिरण्यमन्तरा अग्नेश्शतातृण्णायाश्च मध्ये धारयति । हिरण्येन सुरां जुहोति । शतमानमित्यादि । गतम् ॥

10 यत्रेत्यादि ॥ यत्राग्नौ यस्यग्नेरुपरि शतातृण्णां धारयति शतातृण्णां समवनयति तत्रैव शतातृण्णां निदधाति प्रतिष्ठार्थम् । तेन गम्यते - दक्षिणाग्नेरुपरि शतातृण्णां समवनयति तत्रैव चैनां निदधातीति ॥

11 पितॄनित्यादि ॥ पितृणां याज्याः 'उदीरताम्' इत्यादयः ॥ 12अथो त्रीणीत्यादि ॥ यज्ञस्येन्द्रियाणि वीर्यहेतवः अध्वर्य्वादयस्त्रयः सन्ति न यजमान एव केवलः । तस्मात्तेऽध्वर्य्वादय उपतिष्ठन्ते । तैः यज्ञस्यापि वीर्यभूतैः अस्मै अतिपविताय भेषजं करोति ॥

इति अष्टमे षष्ठोऽनुवाकः ॥  
