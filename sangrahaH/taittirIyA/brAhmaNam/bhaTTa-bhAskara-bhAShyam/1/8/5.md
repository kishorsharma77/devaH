

  
1 अथ राजसूयेनेष्ट्वा सौत्रामण्या यजते, तामधिकृत्योच्यते - इन्द्रस्येत्यादि ॥ गतम् । वैश्वदेवमेव काण्डम् । प्रथमं निष्ठ्यूतं वान्तमास्यात् क्वलं कुवलयं बालखर्जूरं, द्वितीयं निष्ठ्यूतं बदरं, तृतीयं निष्ठ्यूतं कर्कन्धु । नासिकाया निष्ठ्यूतं सिंहोऽभवत् । अक्ष्योरिति । 'ई च द्विवचने'इतीकारः । शार्दूलः । यत् कर्णयोः निष्ठ्यूतं स वृकः । ऊर्ध्वः आस्य ऊर्ध्वः सोमः । अवाची अधोद्वारनिर्गता सुरा । एवं क्वलादीन्यष्टौ आस्यादीनि नव । तस्माद्दशधाशब्दो बहुत्ववचनः बहुधा पराऽपतदिति । यद्वा - ऊर्ध्वः शिरोमध्यान्निर्गतः । यद्वा - निष्यन्दोद्गीर्णभेदेन द्वे आस्ये, नासिकादयष्षट्, पायुप्रजननेत्येताभ्यां सह दश भवन्ति ॥

2 त्रया इत्यादि ॥ त्रयोऽवयवा येषां ते त्रयाः त्रिप्रकाराः सक्तवो भवन्ति त्रयाणां क्वलबदरकर्कन्धूनां विकाराः । त्रयाणि त्रिप्रकाराणि लोमानि भवन्ति, सिंहशार्दूलवृकाणाम् । त्विषिर्दीप्तिः । त्रयो ग्रहाः अश्विसरस्वतिसुत्राम्णाम् । नाम्नेति । सौत्रामणीति यन्नाम तेनेत्थंभूता न तु ग्रहादिनाम्नी, अवयविनी सौत्रामणी दशमी दशानां पूरणी । सक्त्वादयोऽवयवाः प्राणस्थानीया नव । नाभिस्थानीयाऽवयविनी सौत्रामणीति । प्राणस्थानीयमिन्द्रियं वीर्यं च । तस्मादेवं कुर्वन् प्राणस्थानीयमिन्द्रियं वीर्यं चात्मनि धत्ते यजमानः ॥

3 सीसेनेत्यादि ॥ शष्पाणि यवाङ्कुराः । न वा इत्यादि । अयोहिरण्यविलक्षणं सीसं, स्त्रीपुंसविलक्षणः क्लीबः सोमसुराविलक्षणा सौत्रामणी सुराविशेषः सोमो नेति ज्ञायत एव, सुराऽपि न भवति परिभू(पू)तयागसाधनत्वात् । तस्मात् समानत्रिकयोगः समृद्ध्यै भवति ॥

4 तत्र 'स्वाद्वीम्' इति तोक्ममासरेणावोक्षन् सोमं संपदियति सोमवत्पवित्रामेनां करोति । 'सोमोसि'इति तामभिमृशति । एतदर्थभेषा सुरा पच्यते निष्पाद्यते । तस्मादेताभ्यः पच्यस्वेत्युच्यत इति । तिस्रो रात्रीस्संसृष्टावयवा वसति तस्मात्तिस्रो रात्रीः क्रीतस्सोमो वसतीति 'स तिस्रो रात्रीः परिमुषितोऽवसत्' इत्युक्तम् ॥

5 पुनातु इति सुरां पुनाति ॥ यजुश्शब्दो मन्त्रपर्यायः । व्यावृत्त्यर्थं लौकिक्याः सुरायाः । पवित्रेण वालमयेन पुनाति सोमसाम्यार्थम् । वारेणेति । ऊर्णामयेन वालेन सोमं पुनन्ति तस्मात्सुरामपि वालेन पुनन्ति । तस्मात् वारेण शश्वतातनेति मन्त्रपदमिति । कपिलकादित्त्वाल्लत्वविकल्पः । 'वायुः पूतः' इत्येषा व्यृद्धा तृतीयस्य पादस्य ऊनाक्षरत्वात् । तस्मान्नैतया पुनीयात् । अपि तु अतिपवितस्येति सोमातिपवितस्य सोमवामिनो वा एतयैव पुनीयात् । 'पूङश्च'इति इडागमः । 'पूङः क्त्वा च'इति क्त्वाभावः । अतिप्रवृत्त(पवित)स्मोमस्सोमातिपवितः । ज्येष्ठे अकृतसोमे कनीयान् सोमेन यजमानः सोमातिपवित इति केचित् ॥

6 कुविदङ्गेति सुराग्रहान् गृह्णाति ॥ अनिरुक्ता अव्यक्तदेवताका, अत एव प्राजापत्या, प्रजापतिर्ह्यनिरुक्तस्वभावः ॥

7 एकयेत्यादि ॥ गतम् । कुविदङ्गेत्यस्या एकत्वस्तुतिः ॥

8 आश्विनं धूम्रमित्यादि ॥ गतम् ॥

इति अष्टमे पञ्चमोऽनुवाकः ॥  
