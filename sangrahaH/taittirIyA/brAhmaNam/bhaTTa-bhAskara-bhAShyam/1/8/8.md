

  
1 उप त्वेत्यादि ॥ प्राथम्यात् बहिष्पवमानस्य प्रथमतः पद्यते स्वीक्रियत इति प्रतिपत् । संपदादित्वात् क्विप् ॥

2 वाग्वा इत्यादि ॥ वाक् वायुः तन्निमित्तत्वात् वाच एवायमभिषेकः योऽभिषेचनीये क्रियते, वाक्समृद्धिहेतुत्वात् । तस्मात् 'वायोरनीके अस्थिरन्' इत्युच्यत इति । तस्मात्सर्वासां प्रजानामेव सूयते ईश्वरीक्रियते । सर्वत्र ख्यातत्वात् सर्वाः प्रजाः एनं राजेति वदन्ति वागभिषेकात् ॥

3 आदित्या वा इत्यादि ॥ उदयप्रकाशवर्षादिना आदित्यस्य स्वभूताः प्रजाः । तस्मात् सर्वासां प्रजानां सूयते ईश्वरो भवति । तस्मात् 'समादित्येभिरख्यत' इत्युच्यत इति ॥

4 यन्ति वा इत्यादि ॥ यन्ति अवगच्छन्ति यज्ञमुखात् यज्ञारम्भात् । के ये संभार्याः संभाराख्याभिः ऋग्भिः तृचानामाद्याभिः आद्यानि सामानि अक्रन् अकार्षुः । तस्मात् 'पवस्व वाचो अग्रियः' इति वचनात् यज्ञमुखान्नयन्ति नापगच्छन्ति ॥

5 अनुष्टुगित्यादि ॥ प्रथमोत्तमयोरनुष्टुक्त्वात् वाङ्मयत्वाच्च अनुष्टुभा वाचैव प्रयन्ति प्रारभन्ते । वाचोद्यन्ति समापयन्ति यज्ञम् ॥

6 कथं गायत्रीणामनुष्टुप्त्वमित्याह - उद्वतीरित्यादि ॥ उच्छब्दवत्य ऋचो भवन्ति । अनुष्टुभा हि रूपमुद्वत् उद्गतत्वात् भवति गायत्र्यपेक्षया ऊर्ध्वं गतत्वात्, तस्मात् अनुष्टुप्त्वम् । राजन्यश्चायमानुष्टुभः तद्वीर्यप्रभवत्वात् । तस्मादुद्वत्य एता भवन्ति । सौर्यनुष्टुगित्यादि । गतम् ॥

7 यो वा इति पृष्ठविधिः ॥ पृष्टान्येव सवः । तस्मात् पृष्ठान्येव सामानि । तस्मात् यः सवात् पृष्ठात्मकादेति अपगच्छति नैनं सवः ऐश्वर्यं सवान्तरं अयमेव वा यज्ञ उपनमति । किंच यः सामभ्यः अपगच्छति स सुषुवाणः कृत्वाऽपि सवं पापीयान् पापतरः दरिद्रो भवति । तस्मात् पृष्ठैरेव सवान्नापगमः, तत्पापीयान् न भवति ॥

8 यानीत्यादि ॥ देवीभूता राजानो देवराजानः देवानां राजानः । एवं मनुष्यराजानः । अन्यतरसम्बन्धिसामपरिग्रहे अन्यतरलोकर्द्धिः । उभयपरिग्रहे उभयोरपि लोकयो ऋद्धिः भवति । सामविशेषाणामियमाख्या ॥

9 एकविंश इत्यादि ॥ अभिषेचनीयस्योत्तम अन्त्यः स्तोमः एकविंशस्तोत्रीयो भवति, उक्थ्यत्वादभिषेचनीयस्य उक्थ्यानामेकविंशत्वात् । केशवपनीयस्य प्रथमः स्तोम एकविंशो भवति । तस्यावृत्ताग्निष्टोमस्तोत्रत्वात् । दशपेयः सर्वोपि सप्तदशो भवति तत्र विडात्मकयोरकेविंशयोर्मध्ये राष्ट्रात्मकस्य सप्तदशस्यावस्थानात् विशो मध्यतोऽभिषिक्तो भवति एतत् एतस्मिन्राष्ट्रे । 'सुपां सुलुक्'इति सप्तम्या लुक् । तस्मादेष राजा विशां प्रकृतीनां प्रियः अभीष्टो भवति । विश इति जातावेकवचनम् ॥

10 यद्वा एनमित्यादि ॥ यत् यदा एनं दिशोऽनु व्यास्थापयन्ति 'दिशो व्यास्थापयति' इति पूर्वं कृतं अद इति निर्दिशति । तत् तदानीमेव अयं सुवर्गं लोकं अभ्यारोहति तत्रायं यदिमं लोकं न प्रत्यवरोहेत् पुनरत्र नावतरेत् । तदा अयं जनमात्मीयं अति वेयात् । यद्वा - जनपदमात्मीयं अतीयाद्वा, अतिक्रम्य पलायेत वा । तत्रैव वा उन्माद्येत्, तस्मादेष केशवपनीयः प्रतीचीनस्तोमः आवृत्तस्तोमोऽतिरात्रो भवति । इममेवेत्यादि । गतम् ॥

इति अष्टमे अष्टमोऽनुवाकः ॥  
