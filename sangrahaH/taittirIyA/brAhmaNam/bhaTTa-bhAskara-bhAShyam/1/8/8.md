

  
1 सोमस्येत्यादि यजमानायतने शार्दूलचर्मोपस्तृणाति ॥ त्विषिः दीप्तिः । मृत्योरिति । अमृतमसीति । चर्मणोऽधस्ताद्रजतमुपास्यति । हिरण्यमिति रजतस्वर्णयोर्नाम । उपास्यति अधस्तान्न्यस्यति, स्वयं मृत्योरन्तर्हितं यजमानं करोति । शतमानमित्यादि । गतम् । उपरिष्टादिति । चर्मण उपरि सुवर्णं निदधाति । दन्दशूकाः सर्पाः दंशुकाः । 'न लोकाव्यय'इति षष्ठीप्रतिषेधः । लेहितायसं पादेन निरस्यति । 'अनसन्तान्नपुंसकात्'इति टच् समासान्तः । नमुचेरिति । न मुञ्चतीति नमुचिः तादृशं पाप्मानं निरवदयते निर्वासयति ॥

2 प्राणा इत्यादि ॥ 'सोमो राजा' इति मन्त्रेण अभिषेकद्रव्यावेक्षणमेव प्राणानामभिषेकः ॥

3 यत् ब्रूयादित्यादि ॥ गतम् । सोमस्येत्यभिषेकमन्त्रः । 'अग्नेस्त्वा तेजसा'इति शाखान्तरीयः पाठो निरस्यते । देवतासंबन्धेन सौम्यः पुरुषः । अग्नेस्तेजसेत्यादि । गतम् । क्षत्राणां सर्वेषां संबन्धी पतिः । अत्यन्यानिति । अन्यान् सर्वान्राज्ञोऽतिक्रम्य पाहीत्येतदाहायं मन्त्रः । समाववृत्रन्नित्यूर्ध्वां धारां समुन्मार्ष्टि समन्तादावर्ततामिति । ध्रुवमिति । राष्ट्रमस्मिन् ध्रुवमनपायं करोति ॥

4 उच्छेषणेनेति ॥ 'रुद्र यत्ते'35इत्याग्नीध्रे अभिषेकशेषं जुहोति । हुतशेषभागो हि स्विष्टकृदादिरूपो रुद्रः । यद्वा इत्यादि ॥ यदस्य क्रयी विश्वमात्मसात्कुर्वन् नाम उत्कृष्टं रुद्रादि तेन खलु केनचिन्नाम्ना इत्थंभूतो देव आगत्य हिंसितव्यं हिनस्ति तस्मात् तत्सहितमेवैनं शमयति । यत्तव परं नाम तस्मै हुतमिति दर्शनात् । यमेष्टमिति वचनात् यमादेव ततोपि दूरात् तावत् योऽयं मृत्युप्रकारः तमवयजते नाशयति ॥

5 प्रजापतेनेत्यादि ॥ तस्या महिष्या गृहे औपासने जुहुयात् । यामित्यादि । गतम् । जन्यः प्रतिराज इत्येके । मित्रजन इत्यन्ये ॥

इति सप्तमे अष्टमोऽनवाकः ॥  
