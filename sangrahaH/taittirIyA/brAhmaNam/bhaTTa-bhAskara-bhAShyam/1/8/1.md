

  
प्रथमेऽष्टकेअष्टमः प्रश्नः ।
1 वरुणस्येत्यादि ॥ वरुणस्य सुषुवाणस्य सवने ईश्वरीभूतस्य इन्द्रियं वीर्यं च दशधा भूत्वा पराऽपतत् अस्मादपाक्रान्तमभूत् । अथ तत् इन्द्रियादि संसृद्भिः हविर्विशेषैः 'आग्नेयमष्टाकपालं निर्वपति हिरण्यं दक्षिणा' इत्यादिभिः वरुणः अनुसमसर्पत् अनुसृत्य संप्राप्तवान् तस्मादेषां संसृपां संसृत्त्वं संप्राप्तिहेतुत्वात् । सर्पतेः क्विप् । अन्त्यविकारः छान्दसः ॥

2 अग्निनेत्यादि ॥ प्रथमे अहन् अह्नि अग्निना हेतुना अनुप्रायुङ्क्त वरुणः यागानन्तरमात्मानं प्रायुङ्क प्रकर्षेणायोजयत् । तेन देवेन देवयित्रा प्रकर्षेण देववन्तमात्मानमकरोत् । द्वितीयेऽह्नि सरस्वत्या हेतुना वाचाऽऽत्मानं समयोजयत् । तृतीये सवित्रा हेतुना प्रसवेन आत्मानं प्रायुङ्क्त । एवं सर्वत्र । चतुर्थे पशुभिः । पञ्चमे ब्रह्मणा अन्नेन मन्त्रेण वा । षष्ठे देवेन देवनेन इन्द्रेण । सप्तमे स्वया देवतया आत्मानं देवताभावेन योजितवान् । अष्टमे राज्ञा राजत्वेन । नवमे रूपेण प्रशस्तेन । ततो देवादिमत्तया विष्णुना हेतुना विष्ण्वाप्मना वा यज्ञेन अत्मीयमिन्द्रियं वीर्यं च आप्नोत् । यदित्यादि । गतम् ॥

3 पूर्वापूर्वेति ॥ पूर्वस्या वेदेः पुरस्तादुत्तरोत्तरा वेदिः भवति । यत्र पूर्व आहवनीयः तत्रोत्तरो गार्हपत्यः । पुनःपुनरपि संबन्धेन इन्द्रियवीर्यलाभः ॥

4 पुरस्तादिति ॥ दशपेये प्रक्रान्ते आतिथ्यया प्रचर्य सुब्रह्मण्यान्ते त्वाष्ट्रेण अष्टाकपालेन प्रचरति आपराह्निकीभ्यां प्राक् । उपरिष्टादिति । श्वोभूत उपसदामुपरिष्टात् प्रवर्ग्योद्वासनात् प्राक् वैष्णवेन त्रिकपालेन प्रचरति ॥

इति अष्टमे प्रथमोऽनुवाकः ॥  
