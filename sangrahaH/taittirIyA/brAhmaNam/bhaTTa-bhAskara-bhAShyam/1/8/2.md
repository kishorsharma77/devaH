

  
1 जामि वा इत्यादि ॥ दशपेयमधिकृत्योच्यते । यत् सद्यः समान एकस्मिन्नहनि दीक्षयन्ति सोमं च क्रीणन्ति अध्वर्यवः एतज्जामि पुनरुक्तमिव आलस्यजननं कुर्वन्ति । तत्परिहारार्थं मध्ये अपोदीक्षायाः स्थाने पुण्डरिस्रजां पुण्डरीकस्रजं द्वादशपुण्डरीकां यजमानाय प्रयच्छति यजमानशरीरे प्रमुञ्चति । तेनास्य जामित्वं निवर्तते । अङ्गिरस इत्यादि । गतम् ॥

2 दशभिरित्यादि ॥ पूर्वमेव क्रीतं पुरोहितगृहे निहितं सोमं विक्रयिणे प्रदाय दशभिर्वत्सतरैः क्रीणाति । द्वितीयं वयः प्राप्ताः वत्सा वत्सतराः । 'वत्सोक्षाश्व'इति ष्टरच् । गतमन्यत् । मुष्करा इति । मुष्कवन्तः वृषणवन्तो महावीर्याः एकहायनाः ॥

3 दशपेय इति ॥ एकैकस्मिन् चमसे दशदश ब्राह्मणा यस्मिन् सोमं पिबन्ति स दशपेयः । अधिकरणे यत् । कृदुत्तरपदप्रकृतिस्वरत्वम् । सप्तपर्णादिवत् वीप्सानिवृत्त्वर्थविशेषलाभः । विराट्संङ्ख्यान्वयादन्नाद्यलाभः ॥

4 शतमिति ॥ ब्राह्मणग्रहणमवशिष्टपरिग्रहार्थं षोडशभिः ऋत्विग्भिः सहान्ये चतुरशीतिः ॥

5 सप्तदशमिनि ॥ सप्तदशस्तोत्रीयः सर्वस्तोमो भवति । सप्तदशः प्रजापतिः (षोडशभिर्विकारैः सदस्यश्च) सप्तदशाक्षरत्वात् ॥

6 प्राकाशौ आदर्शौ आदर्शेन प्रकाशं गमयत्येनम् ॥ आदर्शं हि प्राप्यं सर्वं प्रकाशयति इति । स्रजं हिरण्यमालाम् । इयमस्मै विवासयति व्युष्टिं करोति । यद्वा - सामर्थ्यादस्य श्रीर्व्युच्छति हिरण्यलाभात् । रुक्मं रुचकं, हिरण्यमिति केचित् । अस्मै आदित्य मुन्नयति उत्कृष्टोदयं करोति । अवितथोदयमभीष्टसंपत्त्या करोति । गतं परम् । पष्ठौही चतुर्वर्षा स्त्रीगवी । 'वहश्च'इति ण्विः । 'वाहः'इति ङीष् ऊठ्च । 'एत्येधत्यूठ्सु'इति वृद्धिः । तासां तरुणत्वादायुर्लाभः । वशा वन्ध्या राष्ट्रं वशि वश्यं करोति । वशाया वश्यत्वात् । ऋषभः । खेलनगतिस्सेक्ता । राष्ट्रमिन्द्रियवत्करोति । पवित्रे इति । अस्यैव यजमानस्य एते पवित्रे सोमदशापवित्रस्थानीये भवतः । स्थूरि यवाचितमिति । स्थूरिः पृष्ठवाहकः तत्साधर्म्यादेकगोयुक्तं शकटमुच्यते । तत् यवाचितं यवभारसहितम् । वरुणमन्ततः अवयजते । निवर्तयति । यवसम्बन्धित्वान् वरुणस्य 'अनड्वान् अनोवहनसमर्थः, व्रीह्यादेर्वोढा । अग्नीत् यज्ञस्य । ततश्च(वोढ्रा) वोढुर्योगाद्यज्ञस्य लाभाद्यर्थं भवति ॥

7 इन्द्रस्येत्यादि ॥ अनेनेष्ट्वा ईश्वरसंपन्नस्येन्द्रस्य इन्द्रियं वीर्यं च त्रेधा पराऽपतत् भृगुः । श्रायन्तिशब्दोऽस्मिन्नस्तीति श्रायन्तीयं साम । 'मतौच्छस्सूक्तसाम्नोः'इति छः । सः श्रयति न पतति । वारवन्तीयं 'अश्वं नत्वा वा वारवन्तम्' इत्यस्यामृचि कर्तव्यम् । पूर्ववच्छः । अग्निष्टोमसामम् । पूर्ववदम् समासान्तः । दशपेयोऽयं अग्निष्टोमसंस्थः । येन सन्तिष्ठते तदग्निष्टोमः । इन्द्रियादिकमस्मिन् वारयति यथा न परापतति तथा ततो निवार्य अस्मिन् स्थापयति ॥

इति अष्टमे द्वितोयोऽनुवाकः ॥  
