---
title: प्रपाठकः 3
unicode_script: devanagari
---

##  अनुवाकः ३
### मन्त्रः
दे॒वा वै यद॒न्यैर्ग्रहै᳚र्य॒ज्ञस्य॒ नावारु॑न्धत ।  
तद॑तिग्रा॒ह्यै॑रति॒गृह्यावा॑रुन्धत ।  
तद॑तिग्र॒ह्या॑णामतिग्राह्य॒त्वम् ।  

####  टीका

1 देवा वै यदन्यैरित्यादि ॥ यत् यज्ञस्य फलमन्यैर्नालभन्त तदतिग्राह्यैर्ग्रहैः 'उपयामगृहीतोसि नृषदं त्वा' इत्याद्यैः अवरुन्धत देवाः तत्प्रसादात् अतिगृह्य अन्यग्रहानतिक्रम्य एषां ग्रहणादेषामतिग्राह्यत्वम् ।
### मन्त्रः
यद॑तिग्रा॒ह्या॑ गृ॒ह्यन्ते᳚ ।  
यदे॒वान्यैर्ग्रहै᳚र्य॒ज्ञस्य॒ नाव॑रु॒न्धे ।  
तदे॒व तैर॑ति॒गृह्याव॑रुन्धे ।
####  टीका

यदित्यादिः अतिग्राह्यग्रहणविधिः ॥
### मन्त्रः
पञ्च॑ गृह्यन्ते ।  
पाङ्क्तो॑ य॒ज्ञः ।  
यावा॑ने॒व य॒ज्ञः ।  
तमा॒प्त्वाऽव॑रुन्धे ॥15॥  
सर्व॑ ऐ॒न्द्रा भ॑वन्ति ।  
####  टीका

2 पञ्चेत्यादि ॥ पञ्चत्वमैन्द्रत्वं च बिधीयते । ततः पञ्चत्वेन पङ्क्ति प्रभवं यज्ञं कात्स्नर्येन आप्त्वाऽवरुन्धे अनाप्तमपि फलम् । पङ्क्तिशब्दादुत्सादित्वादञ् ।
### मन्त्रः

ए॒क॒धैव यज॑मान इन्द्रि॒यन्द॑धति ।  

####  टीका
अथ सर्वेषामैन्द्रत्वात् एकधा एकप्रकारं एव यजमाने इन्द्रियं दधति अतिग्राह्या ग्रहाः ॥
### मन्त्रः
स॒प्तद॑श प्राजाप॒त्या ग्रहा॑ गृह्यन्ते ।  
स॒प्त॒द॒शᳶ प्र॒जाप॑तिः ।  
प्र॒जाप॑ते॒राप्त्यै᳚ ।  
####  टीका

3 सप्तदशेत्यादि ॥ सप्तदाक्षरपरिणामत्वात् ।

### मन्त्रः
एक॑य॒र्चा गृ॑ह्णाति ।  
ए॒क॒धैव यज॑माने वी॒र्य॑न्दधाति ।  
####  टीका
एकयर्चेति । 'अया विष्ठा जनयन्' इत्यनया । एकधा यजमाने वीर्यं दधाति ॥
### मन्त्रः

सो॒म॒ग्र॒हाꣳश्च॑ सुराग्र॒हाꣳश्च॑ गृह्णाति ।  
ए॒तद्वै दे॒वाना᳚म्पर॒ममन्न᳚म् ।  
यथ्सोमः॑ ॥16॥  
ए॒तन्म॑नु॒ष्या॑णाम् ।  
यथ्सुरा᳚ ।  
####  टीका

4 सोमग्रहांश्च सुराग्रहांश्चेति ॥ सप्तदशेत्येव, तच्च प्रत्येकम् । एतद्वा इत्यादि । गतम् ।
### मन्त्रः
प॒र॒मेणै॒वास्मा॑ अ॒न्नाद्ये॒नाव॑रम॒न्नाद्य॒मव॑रुन्धे ।  

####  टीका

परमेणेति । परममन्नाद्यं लभ्यते चेत् किं पुनरवरमिति भावः । न हि महारत्नं लब्धवद्भिः काचादयो दुर्लभाः । अतो हेतोरुभयग्रहणस्य उभयलाभार्थत्वात्फलसमुच्चयः । अन्यथा उत्कृष्टलाभा न गुणाय स्यात् ॥
### मन्त्रः
सो॒म॒ग्र॒हान्गृ॑ह्णाति ।  
ब्रह्म॑णो॒ वा ए॒तत्तेजः॑ ।  
यथ्सोमः॑ ।  
ब्रह्म॑ण ए॒व तेज॑सा॒ तेजो॒ यज॑माने दधाति ।  
सु॒रा॒ग्र॒हान्गृ॑ह्णाति ।  
अन्न॑स्य॒ वा ए॒तच्छम॑लम् ।  
यथ्सुरा᳚ ॥17॥  
####  टीका

5 सोमग्रहानित्यादिपुनर्विधानं गुणान्तरार्थम् । ब्रह्मणस्तेजस्सोमः तत्साधनत्वात् ।
### मन्त्रः
अन्न॑स्यै॒व शम॑लेन॒ शम॑लँ॒य्यज॑माना॒दप॑हन्ति ।  
####  टीका
अन्नस्यैव शमलेनेति । शमलस्य हेयत्वात् अन्नस्य शमलेन गृह्यमाणेन सह यजमानशमलमपि गृहीतमिति तद्यनमानादपहतं भवति । तेजसस्तु उपादेयत्वात् ब्रह्मणस्तेजसा गृह्यमाणेन सह यजमानतेजोपि गृहीतमिति सर्व तेजो यजमाने दधाति ॥

### मन्त्रः
सो॒म॒ग्र॒हाꣳश्च॑ सुराग्र॒हाꣳश्च॑ गृह्णाति ।  
पुमा॒न्॒वै सोमः॑ ।  

####  टीका

6 स्रोमग्रहांश्चेतिपुनर्विधानं पुनरपि गुणान्तरप्रतिपादनार्थम् । पुमान् सोमः'पुल्लिङ्गपदवाच्यत्वात् ।

### मन्त्रः
स्त्री सुरा᳚ ।  
तन्मि॑थु॒नम् ।  
मि॒थु॒नमे॒वास्य॒ तद्य॒ज्ञे क॑रोति प्र॒जन॑नाय ।  

####  टीका
स्त्री सुरा स्त्रीलिङ्गपदवाच्यत्वात् । सर्वमन्यत् समानमिति । सदृशस्त्रीपुंसयुगलस्य मिथुनत्वात् सोमसुरायुगलं मिथुनं भवति । तथा हि सूयत इति सोमः औणादिको मन्प्रत्ययः, तथा सूयत इति सुरा, तत एव धातोरौणादिकः क्रन्प्रत्ययः । एवमनयोस्समानप्रकृतिकत्वात् सदृशत्वमिति तादृशं मिथुनं यज्ञे क्रियते प्रनननार्थं प्रजानाम् ॥
### मन्त्रः

आ॒त्मान॑मे॒व सो॑मग्र॒हैस्स्पृ॑णोति ।  
जा॒याꣳ सु॑राग्र॒हैः ।  
####  टीका

7 आत्मानमेवेत्यादि ॥ स्पृणोति प्रीणयति सोमग्रहैरात्मानं पुंस्त्वाद्द्वयोः । जायां सुराग्रहैरिति । स्पृणोतीत्येव, उभयोस्स्त्रीत्वात् ।

### मन्त्रः
तस्मा᳚द्वाजपेयया॒ज्य॑मुष्मिँ॑ल्लो॒के स्त्रिय॒ꣳ॒ सम्भ॑वति ।  
वा॒ज॒पेया॑भिजित॒ꣵ॒ ह्य॑स्य ॥18॥  


####  टीका
तस्मादिति । सम्भवो भोगः । अस्य तद्भोगफलं यस्माद्वाजपेयेनाभिजितं आभिमुख्येन जितम् ॥
### मन्त्रः
पूर्वे॑ सोमग्र॒हा गृ॑ह्यन्ते ।  
अप॑रे सुराग्र॒हाः ।  
पु॒रो॒ऽख्षꣳ सो॑मग्र॒हान्थ्सा॑दयति ।  
प॒श्चा॒द॒ख्षꣳ सु॑राग्र॒हान् ।  
पा॒प॒व॒स्य॒सस्य॒ विधृ॑त्यै ।  

####  टीका

8 पूर्व इत्यादिः क्रमविधिः ॥ पुरोऽक्षभिति देशनियमः । रथाक्षस्य पुरस्तात् सोमग्रहान् सादयति, पश्चादक्षं रथाक्षस्थ पश्चात् सुराग्रहान् सादयतीत्येव । पापवस्यसस्य विधृत्यै पापं च वसीयश्च पुण्यं च पापवस्यसम् । अच्समासान्तः, ईयसुन इकारस्य लोपः । तयोर्विधृतिर्विभागः ।
### मन्त्रः

ए॒ष वै यज॑मानः ।  
यथ्सोमः॑ ।  
अन्न॒ꣳ॒ सुरा᳚ ।  
सो॒म॒ग्र॒हाꣳश्च॑ सुराग्र॒हाꣳश्च॒ व्यति॑षजति ।  
अ॒न्नाद्ये॑नै॒वैनँ॒व्व्यति॑षजति ॥19॥  
स॒म्पृच॑स्स्थ॒ सम्मा॑ भ॒द्रेण॑ पृ॒ङ्क्तेत्या॑ह ।  
####  टीका
एष वा इत्यादि । सोमः स्वयं यजमानः, प्राधान्यात् । अन्नमेव सुरा । तस्मात्तयोर्व्यतिषङ्गेण विमिश्रणेन एनं यजमानमन्नाद्येन व्यतिषजति ॥
### मन्त्रः
अन्नँ॒व्वै भ॒द्रम् ।  
अ॒न्नाद्ये॑नै॒वैन॒ꣳ॒ सꣳसृ॑जति ।  
####  टीका

9 सम्पृचस्स्थ संमा भद्रेण पृङ्क्तेति प्राङध्वर्युः सोमग्रहैरुद्द्रति ॥ तत्र भद्रपदं व्याचष्टे - अन्नं वा इत्यादि । गतम् । अथ 'विपृचस्स्थ विमा पाप्मना पृङ्क्त'हति प्रत्यङ् प्रतिप्रस्थाता सुराग्रहैरुद्द्रवति ।
### मन्त्रः

अन्न॑स्य॒ वा ए॒तच्छम॑लम् ।  
यथ्सुरा᳚ ।  
पा॒प्मेव॒ खलु॒ वै शम॑लम् ।  
पा॒प्मना॒ वा ए॑नमे॒तच्छम॑लेन॒ व्यति॑षजति ।  
यथ्सो॑मग्र॒हाꣳश्च॑ सुराग्र॒हाꣳश्च॑ व्यति॒षज॑ति ।  
वि॒पृच॑स्स्थ॒ वि मा॑ पा॒प्मना॑ पृ॒ङ्क्तेत्या॑ह ।  
पा॒प्मनै॒वैन॒ꣳ॒ शम॑लेन॒ व्याव॑र्तयति ॥20॥  
तस्मा᳚द्वाजपेयया॒जी पू॒तो मेध्यो॑ दख्षि॒ण्यः॑ ।  
####  टीका
तत्र पाप्मपदं व्याचष्टे - अन्नस्य वा इत्यादि । गतम् । तस्मादित्यादि । पूतः शुद्धः मेध्यो मेधार्हः दक्षिण्यो दक्षिणार्हः । 'कडङ्करदक्षिणाच्छ च'इति यत् ॥
### मन्त्रः

प्राङुद्द्र॑वति सोमग्र॒हैः ।  
अ॒मुमे॒व तैर्लो॒कम॒भिज॑यति ।  
प्र॒त्यङ्ख्सु॑राग्र॒हैः ।  
इ॒ममे॒व तैर्लो॒कम॒भिज॑यति ।  
प्रति॑ष्ठन्ति सोमग्र॒हैः ।  
####  टीका

10 प्राङित्यादि ॥ गतम् । प्रत्यङ् सुराग्रहैरित्यादि । उद्द्रवतीत्येव । प्रतिष्ठन्ति प्रचरन्ति । 'समवप्रविभ्यः'इत्यात्मनेपदं कस्मान्न भवति? उच्यते - अयं प्रशब्दो यदा धात्वर्थस्य गतिनिवृत्तेर्निवृत्तिं गतिमाचष्टे तदाऽऽत्मनेपदमिष्यते । । नान्यत्र । यथा - 'ब्रह्मन् प्रस्थास्यामः ओं प्रतिष्ठ'इत्यादौ ॥
### मन्त्रः

याव॑दे॒व स॒त्यम् ।  
तेन॑ सूयते ।  
####  टीका

यावदेवेति । यावत् सत्यं सति साधु तेन सर्वेणायं सूयते अनुज्ञायते सर्वेणानुज्ञातमस्यैश्वर्यं भवति सर्वात्मनां ईष्ट इति यावत् ॥
### मन्त्रः
वा॒ज॒सृद्भ्य॑स्सुराग्र॒हान् ह॑रन्ति ।  
अनृ॑तेनै॒व विश॒ꣳ॒ सꣳसृ॑जति ।  
####  टीका

11 वाजसृद्भ्य इति ॥ वाजसृतोऽन्नस्यार्जयितारो वैश्याः, अशनार्थं वा अन्नस्यार्जयितारो मनुष्याः । तेभ्यः सुराग्रहान् हरन्ति । अनृतेन विशं संयोजयति । स्वयं तु सत्येनैनं सूयते ॥
### मन्त्रः

हि॒र॒ण्य॒पा॒त्रम्मधो᳚ᳶपू॒र्णन्द॑दाति ।  
म॒ध॒व्यो॑ऽसा॒नीति॑ ।  
####  टीका

12 हिरण्यपात्रमिति ॥ 'पूरणगुणसुहितार्थ'इति षष्ठीसमासप्रतिषेधात् षष्ठी ज्ञाप्यते । लिङ्गव्यत्ययः छान्दसः । मधुमान् मधव्यः 'मधोर्य च'इति यः । मधुमान्भूयासमित्यनया आशिषा ददाति ।
### मन्त्रः
ए॒क॒धा ब्र॒ह्मण॒ उप॑ हरति ।  
ए॒क॒धैव यज॑मान॒ आयु॒स्तेजो॑ दधाति ॥21॥  
####  टीका
एकधेति । हिरण्यपात्रं कृष्णलानि च एकस्मै ब्रह्मणे उपहरति ददाति । आयुस्तेजश्च एकधा सहैव यजमाने दधाति ॥


इति .तृतीये तृतीयोऽनुवाकः ॥  
