---
title: ०६,रथधावनम्
unicode_script: devanagari
---

##  वाजपेयब्राह्मणम्

### मन्त्रः
"दे॒वस्या॒हꣳ स॑वि॒तुᳶ प्र॑स॒वे बृह॒स्पति॑ना वाज॒जिता॒ वाज॑ञ् जेष॒म्" इत्य् आ॑ह ।  
स॒वि॒तृ-प्र॑सूत ए॒व ब्रह्म॑णा॒ वाज॒म् उज्ज॑यति ।  

"दे॒वस्या॒हꣳ स॑वि॒तुᳶ प्र॑स॒वे बृह॒स्पति॑ना वाज॒जिता॒ वर्‌षि॑ष्ठ॒न् नाकꣳ॑ रुहेय॒म् " इत्य् आ॑ह ।  
स॒वि॒तृ-प्र॑सूत ए॒व ब्रह्म॑णा॒ वर्‌षि॑ष्ठ॒न् नाकꣳ॑ रोहति ।  
####  टीका

1 देवस्याहं सवितुरित्यादि ॥ अनेन औदुम्बरं रथचक्रं ब्रह्मा आरोहति । ब्रह्मणा परिबृढेन रथचक्रेण कर्मणा वा तेन मन्त्रेण वा । उत्तरेण यजुर्युक्तं यजमान आरोहति रथम् । ब्रह्मणा रथेन कर्मणा वा मन्त्रेण वा वर्षिष्ठं वृद्धतमम् ॥
### मन्त्रः

चात्वा॑ले रथ-च॒क्रन् निमि॑तꣳ रोहति ।  

####  टीका

2 चात्वाल इत्यादि ॥ निमितं निखातम् ।
### मन्त्रः
अतो॒ वा अङ्गि॑रस उत्त॒मास् सु॑व॒र्गँल् लो॒कम् आ॑यन्न् ।  

####  टीका

अत इति । रथचक्रात् । गतमन्यत् ।
### मन्त्रः
सा॒ख्षाद् ए॒व यज॑मानस् सुव॒र्गँल् लो॒कम् ए॑ति ।  
आवे᳚ष्टयति ।
####  टीका
आवेष्टयति चक्रं त्रिः प्रदक्षिणमावर्तयति ।
### मन्त्रः
वज्रो॒ वै  रथो॒ वज्रे॑णै॒व दिशो॒ ऽभि-ज॑यति ॥31॥  
####  टीका
वज्र इव साधनं रथचक्रम् । तस्मात्तेन भ्रमता वज्रेणैव दिशोऽभिजिता भवन्ति सर्वदिक्संबन्धित्वात् भ्रमणस्य ।
### मन्त्रः
वा॒जिना॒ꣳ॒ साम॑ गायते ।  
अन्नँ॒व् वै वाजः॑ ।
अन्न॑म् ए॒वाव॑रुन्धे ।  
####  टीका
वाजिनां साम ब्रह्मा गायते । गतमन्यत् ॥
### मन्त्रः

वा॒चो वर्ष्म॑ दे॒वेभ्यो ऽपा᳚क्रामत् ।  
तद् वन॒स्पती॒न् प्रावि॑शत् ।  
सैषा वाग् वन॒स्पति॑षु वदति , या दु॑न्दु॒भौ ।  
तस्मा᳚द् दुन्दु॒भिस् सर्वा॒ वाचोऽति॑वदति ।  
दु॒न्दु॒भीन्थ् स॒माघ्न॑न्ति ।  
प॒र॒मा वा ए॒षा वाग् या दु॑न्दु॒भौ ।  
####  टीका

3 वाचो वर्ष्मेत्यादि ॥ वर्ष्म उच्छ्रितं स्वरूपम् । गतमन्यत् । अतिवदति आहतो दुंदुभिः सर्वान् शब्दानतीत्य वदति शब्दायते । तस्मात् दुंदुभीनित्यादि विधिः ।
### मन्त्रः
प॒र॒मयै॒व वा॒चा ऽव॑राँ॒व् वाच॒म् अ॑वरुन्धे ।  

####  टीका
परमयैवेति । परमया दौन्दुऽभ्या वाचा देवसंबन्धिना हेतुना अवरां वाचं सर्वां मनुष्यार्हामवरुन्धे । यद्वा - परमया वाचा वाक्येन अवरामन्यां सर्वान्वाग्विकल्पान् लभते ।
### मन्त्रः
अथो॑ वा॒च ए॒व वर्ष्म॒ यज॑मा॒नो ऽव॑रुन्धे ।  

####  टीका
अपि च वाचो वर्ष्म उच्छ्रितं स्वरूपं सारं लभते ॥
### मन्त्रः
इन्द्रा॑य॒ वाचँ॑व् वद॒तेन्द्रँ॒व् वाज॑ञ् जापय॒तेन्द्रो॒ वाज॑म् अजय॒द् इत्या॑ह ।  
ए॒ष वा ए॒तर्‌ही+ इन्द्रः॑ ।  
यो यज॑ते ।  
यज॑मान ए॒व वाज॒म् उज्ज॑यति ।  
####  टीका

4 इन्द्राय वाचं वदतेति दुंदुभीन् संह्लादयन्ति ॥ एष वा इत्यादि । एतर्हि अस्मिन् काले । यजमानो वाजमन्नं उज्जयति, "इन्द्रं वाजं जापयत" इति लिङ्गात् ॥
### मन्त्रः
स॒प्तद॑श प्रव्या॒धाना॒जिन् धा॑वन्ति ।  
स॒प्त॒द॒शꣵ स्तो॒त्रम् भ॑वति ।  
स॒प्तद॑श सप्तदश दीयन्ते ॥33॥  
####  टीका

5 सप्तदशेति ॥ प्रव्याधाः शम्याक्षेपाः । इषुक्षपो इत्येके । तावत्प्रमाणावकाशे देशेऽवधिं कृत्वा धावन्ति । सप्तदशस्तोमो भवति । सर्वा हस्त्यादयोपि सप्तदशसप्तदश दीयन्ते ।
### मन्त्रः
स॒प्त॒द॒श ᳶ प्र॒जाप॑तिᳶ  प्र॒जा॑पते॒र् आाप्त्यै᳚ ।  

####  टीका
सप्तदश इत्यादि । गतम् ॥
### मन्त्रः
"अर्वा॑ ऽसि॒" "सप्ति॑र् असि" "वा॒ज्य् अ॑सि" इत्या॑ह ।  
अ॒ग्निर् वा अर्वा᳚ , वा॒युस् सप्तिः॑ , आ॒दि॒त्यो वा॒जी, ए॒ताभि॑र्  ए॒वास्मै॑ दे॒वता॑भिर् देव-र॒थँय् यु॑नक्ति ।
####  टीका

6 अर्वाऽसि सप्तिरसीति प्रष्टिवाहिनं रथं युनक्ति ॥ एताभिः देवताभिः अग्न्यादिभिः एतं रथं देवरथमिव युनक्ति अनेन मन्त्रेण युक्तो देवरथ एव भवतीत्यर्थः ।
### मन्त्रः
प्र॒ष्टि॒-वा॒हिनँ॑य् युनक्ति ।  

####  टीका
प्रष्टिवाहिनमिति । प्रष्टिस्त्रिपद आधारः तं वहतीति प्रष्टिवाही । यत्र पृष्ठतः एकः पार्श्वयोः द्वौ वहन्ति तं त्रितयवन्तं युनक्ति ।
### मन्त्रः
प्र॒ष्टि॒-वा॒ही वै दे॑व-र॒थः ।  
दे॒व॒-र॒थम् ए॒वास्मै॑ युनक्ति ॥34॥  

####  टीका
देवरथो हि प्रष्टिवाही भवति । तस्मादेवं युक्तो देवरथ एव भवति ॥
### मन्त्रः

"वाजि॑नो॒ वाज॑न् धावत॒ , काष्ठा᳚ङ् गच्छ॒त" इत्या॑ह ।  
सु॒व॒र्गो वै लो॒कᳵ काष्ठा᳚ ।  
सु॒व॒र्गम् ए॒व लो॒कँय् य॑न्ति ।  
सु॒व॒र्गँव् वा ए॒ते लो॒कँय् य॑न्ति ।  
य आ॒जिन् धाव॑न्ति ।  
प्राञ्चो॑ धावन्ति ।  
प्राङ् इ॑व॒ हि सु॑व॒र्गो लो॒कः ।
####  टीका

7 वाजिनो वाजं धावतेति चतसृभिः धावतोऽनुमन्त्रयते । स्वर्गलोकः काष्ठा आजिः स्वर्गसदृशी जयहेतुत्वात् । सुवर्गं वा इत्यादि । गतम् ॥
### मन्त्रः
च॒त॒सृभि॒र् अनु॑ मन्त्रयते ।  
च॒त्वारि॒ छन्दाꣳ॑सि ।  
छन्दो॑भिर् ए॒वैना᳚न्थ् सुव॒र्गँल् लो॒कङ् ग॑मयति ॥35॥  
प्र वा ए॒ते᳚ ऽस्माल् लो॒काच् च्य॑वन्ते ।  
य आ॒जिन्धाव॑न्ति ।  
####  टीका

8 चतसृभिरिति ॥ अनन्तरोक्ताभिः । चत्वारि प्रधानानि सवनच्छन्दांसि । प्र वा इत्यादि । गतम् ॥
### मन्त्रः
उद॑ञ् च॒ आव॑र्तन्ते ।  
अ॒स्माद् ए॒व तेन॑ लो॒कान् नय॑न्ति ।  
####  टीका

9 उदञ्च इति ॥ आजिं सृत्वा उदङ्मुखा आवर्तन्ते न दक्षिणामुखाः ॥
### मन्त्रः
र॒थ॒-वि॒मो॒च॒नीय॑ञ् जुहोति॒ प्रति॑ष्ठित्त्यै ।  
"आ मा॒ वाज॑स्य प्रस॒वो ज॑गम्या॒द्"  इत्या॑ह ।  
अन्नँ॒व् वै वाजो ऽन्न॑म् ए॒वाव॑रुन्धे ।  
####  टीका

10 रथविमोचनीयमिति ॥ आमावाजस्येत्यादि । गतम् । अयं रथविमोचनीयः । रथविमोचनं प्रयोजनमस्येति 'अनुप्रवचनादिभ्यश्छः'इति छः ।
### मन्त्रः

य॒था॒-लो॒कँव् वा ए॒त उज्ज॑यन्ति ।  
य आ॒जिन् धाव॑न्ति ॥36॥  
####  टीका
यथालोकं वा इत्यादि । यथालोकं यथावकाशं यो यस्यावकाशः स तस्मिन्नाजिसरणेन उज्जयति । एवं सर्वेऽपि किंचित्किंचिल्लोकं वाऽऽजिं जित्वा उज्ज्वला भवन्ति ।
### मन्त्रः
कृ॒ष्णल॑ङ् कृष्णलँव् वाज॒सृद्भ्य॒ᳶ प्रय॑च्छति ।  
यम् ए॒व ते वाजँ॑ल् लो॒कम् उ॒ज्जय॑न्ति तम् प॑रि॒क्रीयाव॑रुन्धे ।  
####  टीका
तस्मात्सर्वेभ्यो वाजसृद्भ्यः एकमेकं कृष्णलं कृष्णलप्रमाणं सुवर्णं प्रयच्छति । कृष्णमेवेत्येके ।
####  टीका
तं तदीयं लोकं वाहं च परिक्रीय कृप्णलेन क्रीत्वा आत्मीयं करोति ।
### मन्त्रः
ए॒क॒धा ब्र॒ह्मण॒ उप॑हरति ।  
ए॒क॒धैव यज॑माने वी॒र्य॑न् दधाति ।
####  टीका
एकधेति । तानि कृष्णलान्यादाय ब्रह्मणे एकीकृत्य ददाति ॥
### मन्त्रः
दे॒वा वा ओष॑धीष्व् आ॒जिम॑युः ।  

####  टीका
11 देवा वा इत्यादि ॥ ओषधीषु ओषधिनिमित्तम् ।

### मन्त्रः
ता बृह॒स्पति॒र् उद॑जयत् ।  

####  टीका
ताः सर्वा ओषधीः बृहस्पतिरुदजयत् ।
### मन्त्रः
स नी॒वारा॒न् निर॑वृणीत ।  
तन् नी॒वारा॑णान् नीवार॒त्वम् ।  
####  टीका
स तदानीं नीवारान्निरवृणीत निष्कृष्य वृतवान् । निर्वार्य अन्या ओषधीः नीवारान् परिगृहीतवानिति यावत् । तस्मान्निर्वरेणान्नीवाराः । कर्मणि घञ् । उपसर्गविकारश्छान्दसः । निरर्थो वा निशब्दः । 'नौ वृ धान्ये'इति घञ् । 'उपसर्गस्य घञमनुष्ये'इति दीर्घत्वम् ।
### मन्त्रः

नै॒वा॒रश् च॒रुर् भ॑वति ॥37 ॥  
####  टीका
नैवारश्चरुर्भवतीति विधिः । यन्नीवारा इति विकारे प्रकृतिशब्दः 'शालीन् भुङ्क्ते'इति यथा ।
### मन्त्रः
 ए॒तद् वै दे॒वाना᳚म् पर॒म् अन्न᳚ँय् यन् नी॒वाराः᳚ ।  
####  टीका

नैवारश्चरुर्देवानां परममन्नं अन्नान्तरात् प्रकृष्टमिति ।
### मन्त्रः
प॒र॒मेणै॒वास्मा॑ अ॒न्नाद्ये॒नाव॑रम् अ॒न्नाद्य॒म् अव॑रुन्धे ।  

####  टीका
परमेणैवेति । नैवारेण परमेणान्नाद्येन देवेभ्यो दत्तेन हेतुना अवरं मनुष्याभिमतं सर्वं अन्नाद्यमवरुन्धे वशीकरोति ॥
### मन्त्रः
स॒प्तद॑श-शरावो भवति ।  
स॒प्त॒द॒शᳶ प्र॒जाप॑तिᳶ प्र॒जाप॑ते॒र् आप्त्ये᳚ ख्षी॒रे भ॑वति ।  

रुच॑म् ए॒वास्मि॑न् दधाति , स॒र्पिष्वा᳚न् भवति मेध्य॒त्वाय॑ ।  

####  टीका

12 सप्तदशशराव इत्यादि ॥ गतम् ।
### मन्त्रः

बा॒र्॒ह॒स्प॒त्यो वा ए॒ष दे॒वत॑या यो वा॑ज॒पेये॑न॒ यज॑ते ।  
बा॒र्॒ह॒स्प॒त्य ए॒ष च॒रुः ।  

####  टीका
बार्हस्पत्य इत्यादि । एषः वाजपेययाजी देवतया बार्हस्पत्यः बृहस्पतिदैवत्यः तस्मादयं चरुर्बार्हस्पत्यः कार्य इति । पत्युत्तरपदलक्षणो ण्यः ॥
### मन्त्रः
अश्वा᳚न्थ् सरिष्य॒तस् स॒स्रुष॒श् -अव॑ घ्रापयति ।  
यम् ए॒व ते वाजँ॑ल् लो॒कम् उ॒ज्जय॑न्ति तम् ए॒वाव॑रुन्धे ।  

अजी॑जिपत वनस्पतय॒ इन्द्रँ॒व् वाजँ॒व् विमु॑च्यध्व॒म् इति॑ दुन्दु॒भीन् विमु॑ञ्चति ।  

####  टीका

13 अश्वानित्यादि ॥ सरिष्यतः आजिसरणं कर्तुकामान् सस्रुषश्च आजिसरणं कृतवतश्च (कर्मत्वम्) । जिघ्रतेर्ज्ञानार्थत्वादणौ कर्तुः कर्मत्वम् ।
### मन्त्रः
यम् ए॒व ते वाजँ॑ल् लो॒कम् इ॑न्द्रि॒यन् दु॑न्दु॒भय॑ उ॒ज्जय॑न्ति तम् ए॒वाव॑रुन्धे ॥39॥  

####  टीका
यमेवेत्यादि । गतम् । दुन्दुभिविमोचनेन वाजं लोकं इन्द्रियं च अवरुन्धे ॥

इति तृतीये षष्ठोऽनुवाकः ॥  
