---
title: ०१ ,
unicode_script: devanagari
---

##  
### मन्त्रः
दे॒वा॒सु॒रास्सँय्य॑त्ता आसन्न् ।
ते दे॒वा वि॑ज॒यमु॑प॒यन्तोऽ॒ग्नीषोम॑योस्तेज॒स्विनी᳚स्त॒नूस्सन्न्य॑दधत ।
"इ॒दमु॑ नो भविष्यति ।
यदि॑ नो जे॒ष्यन्ति" इति॑ ।
####  टीका
1 देवासुरा इत्यादि ॥ अयमनुवाकः पुनराधेयशेषः आग्नेयं काण्डम् । देवासुराः संयत्ताः युद्धसंरब्धा आसन् । अथ ते देवा विजयं उपयन्तः प्राप्नुवन्तः अग्नीषोमयोस्तेजस्विनीस्तनूसं न्यदधत सह निहितवन्तः । इदमिति सामान्यविवक्षया नपुंसकत्वम् । यदि अपि नः अस्मानसुरा जेष्यन्ति इमास्तावत्तनव ऊर्जिता अस्माकमेव भविष्यन्तीति मन्यमानास्तं न्यदधत ।
### मन्त्रः
तेना॒ग्नीषोमा॒वपा᳚क्रामताम् ।

####  टीका
अथ अग्नीषोमौ तेन शरीरलक्षणेन धनेन सह । लिङ्गवचनयोर्व्यत्ययो वा । ताभिस्तनूभिः सह अपाक्रामतां देवसकाशात् ।
### मन्त्रः

ते दे॒वा वि॒जित्या॒ग्नीषोमा॒वन्वै᳚च्छन्न् ।

####  टीका

अथ देवाः आत्मीयतनूजिघृक्षया असुरविजयानन्तरं अग्नीषोमावन्वैच्छन् अमार्गन्त ।
### मन्त्रः
ते᳚ऽग्निमन्व॑विन्दन्नृ॒तुषूथ्स॑न्नम् ।
तस्य॒ विभ॑क्तीभिस्तेज॒स्विनी᳚स्त॒नूरवा॑रुन्धत ॥1॥  

####  टीका

अथ ऋतुषूत्सन्नं निलीय स्थितं अग्निमन्वविन्दन् अनुक्रमेण अलभन्त ।
### मन्त्रः
ते सोम॒मन्व॑विन्दन्न् ।
तम॑घ्नन्न् ।
तस्य॑ यथाऽभि॒ज्ञाय॑न्त॒नूर्व्य॑गृह्णत ।

####  टीका

अथ तस्य अग्नेस्मकाशादात्मीयाः तनूः यथाऽभिज्ञायं ममेयं ममेयमिति यथाप्रत्यभिज्ञं यथास्वं व्यगृह्णत पृथक्त्वेनागृह्णत ॥
### मन्त्रः

ते ग्रहा॑ अभवन्न् ।
तद्ग्रहा॑णाङ्ग्रह॒त्वम् ।
यस्यै॒वँव्वि॒दुषो॒ ग्रहा॑ गृ॒ह्यन्ते॒ तस्य॒ त्वे॑व गृ॑ही॒ताः ।
####  टीका

2 ते ग्रहा इत्यादि ॥ गतम् ॥ एवं विदुष एव ग्रहा गृहीता भवन्ति, नान्यस्य गृहीता अपि भवन्ति, दूरे ग्रहकार्यकारित्वम् ॥
### मन्त्रः
नाना᳚ऽऽग्नेयम्पुनरा॒धेये॑ कुर्यात् ।
यदना᳚ग्नेयम्पुनरा॒धेये॑ कु॒र्याद् व्यृ॑द्धमे॒व तत् ॥2॥  
####  टीका

3 नानाग्नेयमित्यादि ॥ सर्वाग्नेयत्वात् पुनराधेयस्य अनाग्नेयं सर्वमपि व्यृद्धमेव ऋद्धेः प्रतिकूलमेव भवति, न तु ऋद्धेरसाधनत्वमात्रम् । तस्माद्यो नर्ध्नुयात् स पुनरादधीतेति नोपपद्यते ।
### मन्त्रः
अना᳚ग्नेयँ॒व्वा ए॒तत्क्रि॑यते यथ्स॒मिध॒स्तनू॒नपा॑तमि॒डो ब॒र्‌हिर्य॑जति ।

####  टीका

किं पुनरनाग्नेयं क्रियत इत्याह - अनाग्नेयं वा इत्यादि । समिदादयश्चत्वारः प्रयाजाः अनाग्नेयाः क्रियन्ते । तस्माद्विभक्तिभिरेतेषामाग्नेयत्वं क्रियत इति भावः ॥
### मन्त्रः
उ॒भावा᳚ग्ने॒यावाज्य॑भागौ स्याताम् ।

####  टीका

4 उभावित्यादि ॥ उभावाज्यभागावाग्नेयौ एव स्याताम् ।
### मन्त्रः

अना᳚ज्यभागौ भवत॒ इत्या॑हुर् "यदु॒भावा᳚ग्ने॒याव॒न्वञ्चौ" इति॑ ।

####  टीका
अत्र केचित् आहुः यत् यदि उभावाज्यभागावन्वञ्चौ अव्यवहितौ आग्नेयो एव स्यातां एतावाज्यभागावेवात्र न भवत इति ।
### मन्त्रः

अ॒ग्नये॒ पव॑माना॒योत्त॑रस्स्यात् ।
यत्पव॑मानाय तेनाज्य॑भागस् तेन॑ सौ॒म्यः ।
####  टीका
समाधत्ते - अग्नय इत्यादि । पवमानायाग्नये उत्तर आज्यभागः स्यात् । तत्र 'अग्न आयूंषि पवसे' इति पुरोनुवाक्या । ततश्चास्य पवमानसम्बन्धात् सौम्यत्वं. तत एवाज्यभागत्वम् ।
### मन्त्रः

बुध॑न्वत्याग्ने॒यस्याज्य॑भागस्य पुरोऽनुवा॒क्या॑ भवति ॥3॥  
####  टीका
अथ आग्नेयस्य प्रथमस्य आज्यभागस्य बुधन्वती पुरोऽनुवाक्या भवति 'अग्निं स्तोमेन बोधय' इति । बुध बोधे, बुधशब्दवती । छान्दसो नकारोपजनः ।
### मन्त्रः
यथा॑ सु॒प्तम्बो॒धय॑ति ।
ता॒दृगे॒व तत् ।
####  टीका
यथेत्यादि । गतम् ॥
### मन्त्रः
अ॒ग्निन्य॑क्ताᳶ पत्नीसँय्या॒जाना॒मृच॑स्स्युस् तेना᳚ग्ने॒यꣳ सर्व॑म्भवति ।
####  टीका

5 अग्निन्यक्ता इत्यादि ॥ अग्निना न्यञ्जिताश्चिह्निताः पत्नीसंयाजानां ऋचः याज्यानुवाक्याः स्युः । अन्या एव ऋचो विधीयन्त इति केचित् । तेन सर्वमाग्नेयं भवति ।
### मन्त्रः
ए॒क॒धा ते॑ज॒स्विनी᳚न्दे॒वता॒मुपै॒तीत्या॑हुः ।
सैन॑मीश्व॒रा प्र॒दह॒ इति॑ ।

####  टीका
सर्वाग्नेयत्वमिदानीं दषूयति - एकधेत्यादि । एकधा एकप्रकारेण पदेन पुनः पुनर्निबन्ध्य यदा तेजस्विनीं देवतां उपगच्छति तदा सा एनं निबद्धारं प्रदहः प्रकर्षेण दग्धुं ईश्वरा स्यात् । तस्मात्सर्वाग्नेयत्वमयुक्तमिति केचिदाहुः । 'ईश्वरे तोसुन्कसुनौ'इति कसुन् प्रत्ययः ।
### मन्त्रः
नेति॑ ब्रूयात् ।
####  टीका
नेतीति । न चायं प्रसङ्ग इति तेभ्य उत्तरं ब्रूयात् ।
### मन्त्रः

प्र॒जन॑नँ॒व्वा अ॒ग्नि॒ᳶ प्र॒जन॑नमे॒वोपै॒तीति॑ ।
####  टीका
हेतुं चैवं ब्रूयादित्याह - प्रजननं वा इत्यादि । प्रजननहेतुः खल्वयं अग्निः, तस्मात्तस्यैकधोपायेन प्रजापतिमेवोपैतीति ॥
### मन्त्रः
कृ॒तय॑जु॒स्सम्भृ॑तसम्भार॒ इत्या॑हुः ॥4॥  
न स॒म्भृत्या᳚स्सम्भा॒राः ।
न यजु॑ᳵ का॒र्य॑मिति॑ ।
अथो॒ खलु॑ स॒म्भृत्या॑ ए॒व स॑म्भा॒राः ।
का॒र्यँ॑य्यजुः॒ᳶ पु॑नरा॒धेय॑स्य॒ समृ॑द्ध्यै ।
####  टीका

6 कृतयजुरित्यादि ॥ अग्न्याधेये कृतत्वात् पुनरिह न कर्तव्य इत्याहुः । अथ कार्यमेवोभयं पुनराधेयस्य साद्गुण्यातिशयार्थम् ॥
### मन्त्रः

तेनो॑पा॒ꣳ॒शु प्रच॑रति ।
####  टीका

7 तेनेत्यादि ॥ तेन पुनराधेयेन उपांशु अव्यक्तशब्दं प्रचरति ।
### मन्त्रः

एष्य॑ इव॒ वा ए॒षो यत्पु॑नरा॒धेयः॑ ।
यथो॑पा॒ꣳ॒शु न॒ष्टमि॒च्छति॑ ॥5॥  
ता॒दृगे॒व तत् ।
####  टीका
हेतुमाह - एष्य इति । नष्टप्राया ऋद्धिरनेन इष्यते अन्विष्यत इति एष्यः अन्वेषणोपाय इव अयं पुनराधेयः, तस्मादुपांशु प्रचरितव्यमिति । यथा लोके नष्टं रत्नादिकं उपांशु अप्रकाशमन्विच्छति तत्तुल्यमिदमिति ॥
### मन्त्रः

उ॒च्चैस्स्वि॑ष्ट॒कृत॒मुथ्सृ॑जति ।
यथा॑ न॒ष्टँव्वि॒त्त्वा प्राहा॒यमिति॑ ।
ता॒दृगे॒व तत् ।
####  टीका

8 उच्चैरिति ॥ स्विष्टकृद्विषयं मन्त्रं उच्चैरुत्सृजति ऊर्ध्व प्रेरयति, यथा नष्टं वित्वा लब्ध्वा लौकिकः प्राह प्रकाशयति अयं लब्ध इति, तत्तुल्यमेतदिति ॥
### मन्त्रः
ए॒क॒धा ते॑ज॒स्विनी᳚न्दे॒वता॒मुपै॒तीत्या॑हुस् सैन॑मीश्व॒रा प्र॒दह॒ इति॑ ।
तत्तथा॒ नोपै॑ति ।
####  टीका

9 एकधेत्यादि गतम् ॥ तत्तथेति । तत्तथा न कर्तव्यमिति यावत् ।
### मन्त्रः
प्र॒या॒जा॒नू॒या॒जेष्वे॒व विभ॑क्तीᳵ कुर्यात् ।

####  टीका
कथं तर्हि कर्तव्यमाग्नेयं च स्यात् प्रजननं च भवेदित्याह - प्रयाजानूयाजेष्वेवेत्यादि ।
### मन्त्रः
य॒था॒पू॒र्वमाज्य॑भागौ॒ स्याता᳚म् ।
ए॒वम्प॑त्नीसँय्या॒जाः ॥6॥  
####  टीका

यथापूर्वं यथाप्रकृति । एवमिति । यथापर्वूमित्यर्थः ।
### मन्त्रः
तद्वै᳚श्वान॒रव॑त्प्र॒जन॑नवत्तर॒मुपै॒तीति॑ ।


####  टीका

तत् तथा उपयन् वैश्वानरवत् वैश्वानरोऽग्निः तद्वच्च उपैति आग्नेयमिति यावत् । प्रजननवत्तरं चोपैति, न केवलं प्रजननवदेव । यदुक्तं 'प्रजननमेवोपैति'इति तस्मादतिशयमातिशायनिकेन द्योतयति । एवमित्यन्तो द्वितीयः पक्षः ।
### मन्त्रः
तदा॑हुर् व्यृ॑द्धँ॒व्वै॒तत् ।

####  टीका
तदपरे दूषयन्तीत्याह - तदाहुरिति ॥ तत्रापि पक्षे अन्ये दूषणं आहुः व्यृद्धं ऋद्धिहीनमेव तत् क्रियते ।
### मन्त्रः

अना᳚ग्नेयँ॒व्वा ए॒तत्क्रि॑यत॒ इति॑ ।
####  टीका
कुत इत्याह - अनाग्नेयं आग्नेयं सर्वे न क्रियते । तस्माद्व्यृद्धं, तस्मादयुक्तं यथाप्रकृतिकरणमाज्यभागादीनामिति ॥
### मन्त्रः

नेति॑ ब्रूयात् ।
####  टीका

10 नेतीति ॥ न अयं दोष इति तेभ्य उत्तरं ब्रूयात् ।
### मन्त्रः
अ॒ग्निम्प्र॑थ॒मँव्विभ॑क्तीनाँय्यजति ।              
अ॒ग्निमु॑त्त॒मम् +++(यजति)+++।  
प॑त्नीसँय्या॒जाना᳚म् +++(यजति)+++।             

####  टीका
ननु कथं कस्मिंश्चित्सत्यनाग्नेये सर्वाग्नेयत्वं स्यात्, कथं वा तथा क्रियमाणे सति नेति ब्रूयादित्याह - अग्निं प्रथममित्यादि ॥ प्रथमं तावद्यागादौ अग्निं विभक्तीनां विभक्तिभिः यजति विभक्तिसम्बन्धेनाग्निरिज्यते, उत्तमं यागस्यान्ते भवं च अग्निं यजति, पत्नीसंयाजानां सम्बन्धिनमग्निं गृहपतिं तेन यजति ।
### मन्त्रः
तेना᳚ग्ने॒यम् +++(भवति)+++।  
####  टीका
तेन तदन्तः प्रविष्टं सर्वं आग्नेयं भवति ।
### मन्त्रः
तेन॒ समृ॑द्धङ्क्रियत॒ इति॑ ॥7॥  
####  टीका
तेन एव हेतुना समृद्धं एव क्रियत इति अतो हेतोर्नेति ब्रूयादेवेति ॥

इति तृतीये प्रथमोऽनुवाकः ॥  
