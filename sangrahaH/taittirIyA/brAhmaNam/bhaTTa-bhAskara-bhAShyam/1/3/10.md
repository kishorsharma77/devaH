

  
1 इन्द्रो वृत्रं हत्वेत्यादि ॥ दर्शपूर्णर्णमासब्राह्माणशेषः । प्राजापत्यं काण्डम् । असुरान् पराभाव्य पराभूतान् कृत्वा, अमावास्यां प्रति अमावास्यां लक्षीकृत्य अमावास्यायामागच्छत् । पूर्वेद्युः पितर आगताः । यज्ञश्च दर्शपूर्णमासाख्यः पितृनगच्छत् पितृभिस्सहावसत् । तं देवा इत्यादि । गतम् ॥

2 तस्मादित्यादि ॥ पूर्वेद्युः पिण्डपितृयज्ञः पितृभ्यः क्रियते पूर्वेद्युः पितृभ्य एव कर्तव्यत्वेन देवैर्दत्तत्वात् । तस्मात्तेन पितृयज्ञेन पितृभ्यो यज्ञं दर्शपूर्णमासाख्यं निष्क्रीय उत्तरेद्युः प्रतनुते प्रकर्षेण विस्तारयति निर्बाधमारभते यजमानः ॥

3 सोमाय पितृपीतायेति ॥ दक्षिणाग्नौ स्थालीपाकहोमः । अस्मिन् पित्रादिभिः पीताय सोमाय अमृतात्मने स्वधा अमृतात्मकमिदं हविरस्तु नमस्कारश्चास्तु तस्मै । पितुरेवेति । पितुस्सकाशादेव सोमपीथं लभते । अनेत होमेन पितुर्यः सोमपीथः तमेव लब्ध्वा कर्मयोग्यो भवति । ननु पुत्रत्वादेवात्र पितुः सोमपीथो गृहादिवत्तदभावे भविष्यतीति किं तदर्थेन होमेन, तत्राह – न हीति । प्रमीयमाणः म्रीयमाणः पिता न ह्येष सोमपीथ इत्याह । गृहादिवन्न हस्ते प्रयच्छतीति यावत् । तस्माद्धोमेनैव पितुस्सकाशात् सोभपीथावरोध इति होमः कार्यः ॥

4 इन्द्रियं वा इत्यादि ॥ इन्द्रियं वीर्यम् । तद्धेतुत्वात्ताच्छब्द्यम् । तस्मात् सोमपीथार्थेन होमेन इन्द्रियमेवावरुन्धे । ततः तेन पितुरागतेन द्वितीयेन इन्द्रियेण द्वितीयां जायामभ्यश्नुते भोक्तुं समर्थो भवति । एतद्वा इत्यादि । एतत् पितुस्सोमपीथावरोधेन ब्राह्मणं वाजश्रवसः पुत्रा ऋषयः पूर्वं विदामक्रन् विदितवन्तः । 'अभ्युत्सादयाम्'इत्यादिना आप्रत्ययो निपात्यते । करोतेर्लुङ् परस्यानुप्रयोगः । 'मन्त्रे घसः'इति लुक् । तस्मात् ते द्वेद्रे जाये अभ्याक्षत भोक्तुं समर्था अभूवन् । ऊदित्त्वादिडाभावः । एवं वेदिताऽपि द्वितीयां जायां भोक्तुं शक्नोतीति ॥

5 अग्नये कव्यवाहनायेत्यपि । तथैव होमः । पितृणां अग्निः कव्यवाहनः ॥

6 तिस्र इति ॥ एते द्वे उक्ते । 'यमायाङ्गिरस्वते'इति शाखान्तरीया तृतीया वेदितव्या । त्रिर्निदधातीति । सकृत् स्फ्योल्लिखिते त्रीन् पिण्डान् निदधाति । षडित्यादि । गतम् ॥

7 तूष्णीमिति ॥ पक्षान्तरमिदम् । इहाम्नाते द्वे एवाहुती त्रय एव पिण्डा इति पञ्च । अथ मेक्षणस्य तूष्णीमाधानम् । एवं षष्ठमस्ति नास्ति । हुतत्वादस्ति । तूष्णीं हुतत्वान्नास्ति च । षष्ठश्चर्तुरस्ति वा न वा हेमन्तशिशिरयोरेकत्वात् । तस्मात्पञ्चत्वात् ऋतून् प्रीणयति ॥

8 वाग्वा इत्यादि ॥ द्विप्रकाराः पितरः सन्ति देवात्मानः ये नित्याः सन्ति, मनुष्यात्मानः ये मृताः पितृलोकं प्रपद्यन्ते । तत्र देवान् पितॄन् प्रीतान् । 'अनुर्लक्षणे'इत्यनोः कर्मप्रवचनीयत्वम् । तत्प्रीत्या हेतुना मनुष्याः अनुप्रपिपते अनुपानमिव कुर्वते, तेन च प्रीयन्त इति । पिबतेर्व्यत्ययेनात्मनेपदम् । शपः श्लुः अभ्यासस्य चेत्वम् । यस्मादेवं तस्मात् तिस्र आहुतीः जुहोति । त्रिर्निदधाति इति पूर्वमस्माभिरुक्तमिति ॥

9 कथं पुनस्तेषां प्रीतिः, के वा ते देवाः पितर इत्याह - षडित्यादि ॥ एवं हि षट्त्वान्वयात् षट्संऽख्याः ऋतवः प्रीता भवन्ति । ऋतवो हि द्वे देवाः पितरः ततस्तान् प्रीतान् मनुष्या अपि पितरः प्रीता भविष्यन्तीति ॥

10 सकृदिति ॥ पितरो नाम सकृत् एकवारं गता भवन्ति न द्वितीयं गच्छन्ति । यद्वा - सकृदुपचारप्रियाः ॥

11 त्रिर्निदधाति ॥ पिण्डं ददाति । इतो लोकादारभ्य तृतीये लोके पितरः ॥

12 पराङिति ॥ पिण्डं दत्वा उदङ्मुख आवृत्यास्ते । ह्लीका लज्जाशीलाः । तस्मात् भुञ्जानान्नेक्षेत । औणादिकः कन्प्रत्ययः कपिलकादित्वाल्लत्वविकल्पः ॥

13 ओष्मण इति ॥ ऊष्मण आव्यावृत उपास्ते । ऊष्मा हि पितृणां भागः । तस्मादाव्यावृतः आव्यावृत्तेः ऊष्मणि अभिपर्यावर्तेत ॥

14 ब्रह्मवादिन इत्यादि ॥ स्थालीशिष्टं किं प्राश्यं किं वा न इति विचारमाहुः ब्रह्मवादिनः । 'विचार्यमाणानां'इति प्लुतः । यदि प्राश्नीयात् जन्यमन्नं अशितं स्यात् । जनेषु प्रसिद्धं जन्यं पित्रर्थत्वात् सर्वजनप्रसिद्धमशितं स्यात् । यद्वा - जन्यत्वादेतं [देव] जन्यं चरुभूतमशितं स्यात्, ततश्चात्ता प्रमायुकः स्यात् म्रियेत । छान्दसः उकञ् । अप्राशने अहविस्स्यात् हुतहविषां शेषभक्षणस्य दृष्टत्वात् हविर्व्यापत्तौ कर्मलोपात् पितृभ्यो हीयते । तस्मात् अवघ्रेयमेव । तत् हि प्राशितमिव च न भवति, अनभ्यवहृतत्वात् । अप्राशितमिव च न भवति अवघ्रातत्वात् । इवशब्दः कोटिद्वयानिश्चयात् ॥

15 वीरं वेत्यादि ॥ पितरो हि प्रयन्त इतो गच्छन्तः वीरं हरन्ति वा अपहरन्ति वा कर्मणो वैगुण्ये । पौष्कल्ये वा वीरमेकं ददति अपूर्वमुत्पादयन्ति । तस्मादन्यतरस्यावश्यकत्वात् पौष्कल्यस्य च दुस्संपादत्वात् हर्तव्यवीरप्रत्याम्नानतया दशां छिनत्ति वाससोऽन्तं छिन्द्यात् । वासस्थाने निदधातीत्येके । ततो हरणभागान् यस्यकस्य चिद्धरणेन तृप्तान् पितॄन्निरवदयते वीरहरणान्निष्कृष्य अन्येन छिद्यमानेन प्रीणयति ॥

16 उत्तरे तु आयुषि स्वं लोम छिन्दीत न दशाम् । शतवर्षस्य ब्राह्मणस्यायुषस्तुतीयो भाग उत्तरमायुः षट्षष्टिभ्यो वर्षेभ्यः अष्टाभ्यश्च मासेभ्यः । पञ्चाशत इत्येके । हेतुमाह - अस्मिन्नायुषि पितृणां लोकः नेदीयः प्रत्यासन्नतरं भवति उपरि भावात् ॥

17 नमस्करोतीत्यादि ॥ नमस्कारो .हि पितृणां प्रीणनम् ॥

18 नमो वः पितर इति नमस्कारमन्त्रेण जपः । एते च मन्त्राः भक्षानुवाके व्याख्याताः । वसिष्ठो वसुमत्तमः एवं वेदिता यः पितृभ्यः करोति पिण्डपितृयज्ञं करोति ॥

19 एष वा इति ॥ मनुष्यान् पितॄनुद्दिश्य करणात् मनुष्ययज्ञः ॥

20 तेन वा इत्यादि ॥ यत् अयं पितृभ्यः पिण्डपितृयज्ञं करोति तेन हेतुना एतत् एष पितृलोके चरति सृत इव भवति । क्रियाविशेषणं वा पितृलोके खल्वेतच्चरणं यदयं पितृभ्यः करोति । ततः स एष प्रमेतोः ममर्तुं ईश्वरस्स्यात् । तस्मात् तत्परिहाराय प्राजापत्यया 'प्रजापते न त्वत्' इत्येतया ऋचा पुनरैति गार्हपत्यदेशं पुनरागच्छति ॥

21 यज्ञो वा इत्यादि ॥ गतम् ॥

22 आर्तिमार्तोः आर्तिं गन्तुं व्यसने पतितुं ईश्वरः स्यात् । तत्र प्रजापतिरेव खलु एनं तत आर्तेः उन्नेतुं उद्धर्तुं अर्हति शक्नोति ॥

23 यदित्यादि ॥ गतम् ॥

इति श्री भट्टभास्करमिश्रविरचिते यजुर्वेदभाष्ये प्रथमेऽष्टके तृतीयप्रपाठके दशमोऽनुवाकः ॥

तृतीयः प्रश्नस्समाप्तः ॥  
