

  
1शमिगर्भादग्निमित्यादि ॥ 'अश्वो रूपं कृत्वा । सोऽश्वत्थे संवत्सरमतिष्ठत्' इति अश्वत्थान्मन्थने कर्तव्ये तत्र विशेषमाह - शमीगर्भादश्वत्थादिति । शम्यावेष्टितत्वात् शम्या गर्भस्थादश्वत्थविकारेणारणि-
ना अग्निं मन्थति 'यो अश्वत्थश्शमीगर्भः । आरुरोह' इति च लिङ्गात् । एषा खलु शमीगर्भा अश्वत्थात्मिका अग्नेर्यज्ञिया यज्ञार्हा तनूः या अश्वरूपेणाश्वत्थं प्रविष्टा । तामेवास्मै अग्नये जनयति शमीगर्भमन्थनेन ॥

2अदितिः पुत्रकामेत्यादि ॥ ब्रह्मौदनस्तुतिः । साध्या नाम देवविशेषाः । साधयन्तीति ण्यन्तात्कर्तर्यचो यत्, 'यतो नावः' इत्याद्युदात्तत्वे उदात्तनिवृत्तिस्वरेण यत एवोदात्तत्वम् । ब्रह्मणे निर्वपणात् ब्रह्मौदनः । तस्या इत्यादि । गतम् । द्वितीयमित्यादि क्रियाविशेषणम् ॥

3ब्रह्मौदनं पचतीति विधिः ॥ एवं नाम प्रशस्तोऽयं यस्योच्छेषणप्राशनेनाप्यदितिः ईदृशान् पुत्रान् जनयामासेति । रेत एवेति । जनिष्यमाणस्याग्नेर्बीजस्थानीयोऽयमिति । प्राश्नन्तीति विधिः । तस्य प्रभूतेन सर्पिषोपसिक्तस्य यदाज्यमुच्छिष्यते अवशिष्यते अतिरिच्यते तेनाभ्यज्य समिधस्तिस्र आदधाति । उच्छेषणाद्वा इत्यादि उच्छेषणाभ्यञ्जनस्तुतिः । अस्थि वा इत्याद्यभ्यञ्जनस्तुतिः । रेतोविकारे शरीरे अस्थि स्थापयति ॥

4तिस्र इति ॥ सङ्ख्यास्तुतिः । मिथुनाधीनत्वात् बीजपरिणामस्य । इयतीरिति परिमाणस्तुतिः । इयत्यः प्रादेशमात्र्यः । प्रादेशमुद्रया वेदार्थं दर्शयति इदं परिमाणमासां 'किमिदंभ्यां बोधः' इति वतुपो घत्वं च 'इदंकिमोरीश्की' इति ईशादेशः, 'यस्य' इति लोपे उदात्तनिवृत्तिस्वरेण प्रत्ययादेरुदात्तत्वम्, 'उगितश्च' इति ङीप्, 'वा छन्दसि' इति पूर्वसवर्णदीर्घत्वम् । प्रजापतिनेति । यज्ञात्मनः प्रजापतेर्मुखं यज्ञमुखं तेन सम्मिता भवन्ति यज्ञमुखानां प्रादेशप्रमाणत्वात् प्रजानां पालकत्वात् यज्ञमुखस्यैव प्रजापतित्वेन स्तुतिः, 'सर्वं वा मुखमतः' इति मुखस्यैव प्राधान्यात् ॥

5एवं प्रशस्तमिदं प्रमाणमिति गुणान्तरप्रदर्शनार्थं पुनर्विधानम् - इयतीरिति ॥ यज्ञात्मनः पुरुषस्य परुः पर्व हस्तादिसन्धिः तेन सम्मिता इति प्राशस्त्यम् । अथ तृतीयं विदधाति गुणान्तरार्थं - इयतीरिति । एतावत् प्रादेशमात्रं पुरुषे वीर्यं वीर्य आत्मातिदेशः मुखं हृदयं वा तेनैव सम्मिता भवन्ति ॥

5आर्द्रा इत्यादि ॥ गतम् । चित्रियस्येति । ग्रामनगरादिचिह्नभूतोऽश्वत्थश्चित्र्यः चित्रश्चायनीयः ख्यातः स एव चित्र्यः । स्वार्थिको यत् । तस्य सम्बन्धिनीरादधाति । चित्रमिति । आधातुस्सम्बन्धि सर्वं गृहादिकं चित्रं चायनीयं प्रख्यातं भवति । घृतवतीभिरिति । घृतशब्दवतीभिः ऋग्भिः 'समिधाऽग्निं दुवस्यत' इत्यादिभिः तिसृभिर्वा ब्राह्मणादीनां त्रयाणामप्यादधाति । धाम स्थानम् । प्रियेण धाम्ना समृद्धं करोति । अथो अपिच
तेजसा समर्धयतीत्यर्थः ॥

7गायत्रीभिरिति ॥ पूर्वोक्ताभिः । गायत्रछन्दाः ब्राह्मणः उभयोरपि प्रजापतेर्मुखजातत्वेन सहजातत्वात् । स्वस्य आत्मनः छन्दसः प्रत्ययनस्त्वाय । एते: कर्मणि ल्युटि सकारोपजनः । त्रिष्टुग्भिरिति । 'समिध्यमानः प्रथमः'30 इत्यादिभिः । त्रिष्टुब्राजन्ययोः उरसो जातत्वात् .सहजातत्वम् । जगतीभिः 'त्वामग्ने समिधानम्' इत्यादिभिः । जगतीवैश्ययोर्मध्यजातत्वेन सहजातत्वम् । तमिति । ब्रह्मौदनाग्निं संवत्सरं रक्षेत् । 'गुपू धूप' इत्यायप्रत्ययः । निर्मन्थ्यस्याग्नेः बीजभूतं यस्मात् हितं निहितं संवत्सरं वर्धते ॥

8यद्येनमित्यादि ॥ अथ संवत्सरादर्वागग्न्याधेयं नोपनमेत् द्रव्यादिवैकल्येनाधातुमसमर्थस्स्यात् पुनस्संवत्सरे पूर्णे समिध आदध्यात् ब्रह्मौदनं पचेदित्यर्थः । ताभिस्तस्य लक्षणतः तद्धि रेतस्थानीयं निहितं यावत् संवत्सरं वर्धमानं पुनरपि एति गच्छति कालोत्कर्षापेक्षया उपचयं भजते गर्भवत् । तस्मात् संवत्सरे ब्रह्मौदनं पचेत् यावदुपनमति । अर्वागपि संवत्सराद्यदैनमुपनमति तदैवादधीतेति ॥

9न मांसमित्यादि ॥ संवत्सरं व्रतम् । निर्वीर्य इति । क्षीणबीजस्स्यायात् अग्न्याधेयं च एनं नोपनमेत् । श्व इत्यादि । सर्वेष्वपि पक्षेषु अयं द्वितीयो ब्रह्मौदनविधिरिति केचित् । अन्ये संवत्सरे वा द्वादशाहे वा त्र्यहे वा श्वो वेति ब्रह्मौदनकालविकल्प इति । अनद्यतनेऽपि व्यत्ययेन लुट् न प्रवर्तते ॥

10आदित्या वा इत्यादि ॥ उत्तमा अदितेः पुत्रा देवा इतो लोकात् स्वर्गं गताः । ते इतो यन्तं स्वर्गं गच्छन्तं प्रति नुदन्ते प्रतीपं प्रेरयन्ति प्रत्यापयन्ति । तस्मात् ब्राह्मणान् प्राशयेत् ब्राह्मणाः खलु आदित्याः । वावशब्दः प्रसिद्धौ 'ब्राह्मणो वै सर्वा देवताः' इति । तस्मात् ब्राह्मणसन्तर्पणेन तैरेवादित्यैः संत्वं सङ्गतत्वं संश्लेषं गच्छति । ततस्तैर्न प्रणोद्यो भवति । संशब्दात् ससाधनक्रियावचनात् त्वप्रत्ययः ॥

11ब्रह्मवादिन इत्यादि ॥ योस्मै यजमानाय प्रजां पशून् प्रजनयति प्रजापशुभावेन संपत्स्यते । तदर्थं रेत एव निधीयते । रेत एव तद्दधातीति । तेन च ब्राह्मौदनिकः अग्निः एष निर्मन्थ्योऽग्निः स क्व कार्यः कस्मिन्नुपाये स एवात्र निर्मन्थ्यस्स्यत् । कः पुनस्स उपाय इत्युपायं पृछन्ति ब्रह्मवादिनः । सांहितिकं दीर्घत्वं छान्दसम् । इदानीं येनायं सं एव भवति तमुपायं दर्शयति - शल्कैरित्यादिना । श्व आधास्यमानो यस्यां निशायां ब्रह्मौदनं पचति तां सर्वां शल्कैः दारुशकलैः अग्निमिन्धीत संदीपयेत् । ततः किमित्याह - अथ तस्मिन् अग्नौ उपव्युषं उषस्समीपे काले 'अव्ययीभावे शरत्प्रभृतिभ्यः' इत्यच् समासान्तः अव्ययानां भमात्रे टिलोपः । अरणी निष्टपेत् गोस्थानीये अरणी ऋषभस्थानीयेन समिद्धेनाग्निना योजयति निष्टपनच्छलेन । ततश्च एकारणियोनिनिषिक्तवदवतीर्णे निर्मन्थनेन प्रजनिष्यत इति स एवाग्निः उत्पन्नो भवतीत्ययं स उपाय इति उत्तरं ब्रह्मवादिभ्यः । अत्र निदर्शनमाह - यथेति । वाशिता उपसर्या सा हि शब्दयन्ती गौर्गर्भग्रहणकाले पुंस्कामा गौर्वाशिता सा ऋषभाय यथा न्याविच्छायति नियमेनागच्छति । यद्वा - नियतमात्मानमृषभाय गमयति निभृतं वा आत्मानमर्पयति । विच्छ गतौ, 'गुपूधूप' इत्यायप्रत्ययः 'यद्वृत्तान्नित्यम्' इत्याख्यातस्य निघाताभावे धातोरन्तोदात्तत्वम् । तादृक्तत् अग्नौ निष्टपनमरण्योः । तद्भस्म अपोदूह्य अपनीयाग्निं मन्थति । सैषा सैव साऽग्नेस्सन्ततिः । तदेव निहितं रेत एवमेषोग्निर्जायते । तं प्रथमं मथित्वा प्राञ्चं उद्धरति आहवनीयमुद्धरति । यद्वा - जघनेन गार्हपत्यं मथित्वा प्राञ्चमुद्धरति गार्हपत्ये एवं क्रियमाणे संवत्सरं गर्भनिहितं रेतो जनयति प्रागुद्धरणस्य जन्मस्थानीयत्वात् ॥

12अनाहित इत्याद्यास्समिदाधानविकल्पाः । संवत्सराधानगर्भतुल्यमग्निं संवत्सरात् परिगृह्य आधत्ते उत्पादयति । अथ यदि कुतश्चित्कारणात् संवत्सरे आधातुं न शक्नुयात् द्वादश्यां पुरस्तादादध्यात् संवत्सरेण तुल्या द्वादशरात्रय इति । संवत्सरं सर्वमस्याग्नय आहिता भवन्ति । अथ यदि द्वादश्यामपि आधातुं नाशक्नोत् स खल्वेतं त्र्यहे पुरस्तादादध्यात् । एवमपि आहिता एव अस्य अग्नयो भवन्ति आहिता भवन्त्येव ॥

इति नवमोऽनुवाकः ॥  
