---
title: ०९. अतिग्राह्याः पञ्चैन्द्राः
unicode_script: devanagari
---

### मन्त्रः
"नृ॒षद॒न् त्वा" इत्य् आ॑ह।  
प्र॒जा वै नॄन् , प्र॒जाना॑म् ए॒वैतेन॑ सूयते ।  
####  टीका
1 नृषदं त्वेत्यादि ॥ 'उपयामगृहीतोसि नृषदं त्वा' इति पञ्चैन्द्रानतिग्राह्यान्गृह्णाति । प्रजा वै नॄनिति विभक्तिव्यत्ययः । प्रजा वै नर इति यावत् । तस्मात् प्रजानां सर्वासां सूयते यजमानः स्वामित्वेन अनुज्ञायते एतेन 'नृषदं त्वा गृह्णामि'18इति ग्रहणेन । नृभिस्सदनं तत्स्वामित्वमेव, यदा ह्ययं नृणामीष्टे तदा नृषु सीदन् भवति । एवं 'द्रुषदं त्वा'18इत्यादि वेदितव्यम् ।
### मन्त्रः
"द्रु॒षद॒म् " इत्य् आ॑ह।
वन॒स्पत॑यो॒ वै द्रु, वन॒स्पती॑नाम् ए॒वैतेन॑ सूयते ।  
####  टीका
वनस्पतयो वै द्रु इति । 'सुपां सुलुक्'इति जसो लुक् ।
### मन्त्रः
भु॒व॒न॒सद॒म्‌ इत्य् आ॑ह ।
####  टीका
भुवनसदमित्यादि । 'भुवनसदं त्वा गृह्णामि'18इति ग्रहणेन भुवनं स्वामित्वेन गच्छति ।
### मन्त्रः
य॒दा वै वसी॑या॒न् भव॑ति  " भुव॑नम् अग॒न्न्  " इति॒ वै तम् आ॑हुः ।  
भुव॑नम् ए॒वैतेन॑ गच्छति ॥ 53 ॥  
####  टीका
कथमित्याह - यदेति । यदा अयं पुरुषो वसीयान् वसुमत्तरो भवति तदानीं वसीयांसं सर्वेऽप्याहुः अहो महाभागोऽयं भुवनं भूतजातं अखिलं अगन् अगमत् गमिष्यति अचिरात् स्वामी भविष्यतीति । यदि ह्यप्ययं कृत्स्नस्य भुवनस्येष्टे ततो दोषवान् भवति । गमेः 'छन्दसि लुङ्लङ्लिटः'इति भविष्यति लुङ्, 'मन्त्रे घस'इति लुक्, 'मोनो धातोः'इति नत्वम् ॥
### मन्त्रः
"अ॒फ्सु॒षद॑न् त्वा घृत॒सद॒म् " इत्य् आ॑ह।  
अ॒पाम् ए॒वैतेन॑ घृ॒तस्य॑ सूयते ।  
####  टीका

2 अप्सुषदमिति ॥ 'तत्पुरुषे कृति बहुलम्'इत्यलुक् । अपां घृतस्य च स्वाम्यनुज्ञायते ।
### मन्त्रः
"व्यो॒म॒सद॒म् " इत्य् आ॑ह।  
य॒दा वै वसी॑या॒न् भव॑ति  " व्यो॑माग॒न्न् "  इति॒ वै तमा॑हुः ।  
व्यो॑म+ ए॒वैते॑न गच्छति ।  
####  टीका

व्योमसदमिति । यदाऽसौ वसीयान् भवति तदा एतं पुरुषं व्योम परं रक्षकं धर्मं गमिष्यति अयं महानुभावोऽचिराद्भविष्यतीति । समानमन्यत् ॥
### मन्त्रः
"पृ॒थि॒वि॒षद॑न् त्वा ऽन्तरिख्ष॒सद॒म्" इत्य् आ॑ह।  
ए॒षाम् ए॒वैतेन॑ लो॒कानाꣳ॑ सूयते ।  
####  टीका

3 एषामेवेति ॥ एषां लोकानां अयं स्वामी गृह्यते सूयते अत एवास्य स्वत्वमिति ।
### मन्त्रः
तस्मा᳚द्वाजपेयया॒जी न कञ्च॒न प्र॒त्यव॑रोहति ।  

####  टीका
तस्माद्वाजपेययाजी वाजपेयेनेष्टवान् कंचिदपि गुर्वादिकमपि न प्रत्यवरोहति दृष्ट्वा वाहनाविभ्यो नावतरति नाभ्युपगच्छति न प्रत्युत्तिष्ठति न चासनाच्चलति ।

### मन्त्रः

अपी॑व॒ हि दे॒वता॑नाꣳ सू॒यते᳚ ॥ 54 ॥  
"ना॒क॒सद॒म् " इत्य् आ॑ह।  
य॒दा वै वसी॑या॒न् भव॑ति  " नाक॑मग॒न्न्  " इति॒ वै तमा॑हुः ।  
नाक॑म  ए॒वैतेन॑ गच्छति ।  
####  टीका
कुत इत्याह - अपीवेति । यस्मादेवं देवतानामपीव सूयते स्वाम्यनुज्ञायते । एवार्थ इवशब्दः देवपूजा[ ... शब्दः देवानामेव । पूजा] र्थो वा । नाकं परमसुखस्थानम् ॥
### मन्त्रः

"ये ग्रहा᳚ᳶ पञ्चज॒नीना॒ "इत्य् आ॑ह।  
प॒ञ्च॒-ज॒नाना॑म् ए॒वैतेन॑ सूयते ।  

"अ॒पाꣳ रस॒मुद्व॑यस॒म् " इत्य् आ॑ह।  
अ॒पाम् ए॒वैतेन॒ रस॑स्य सूयते ।  
"सूर्य॑रश्मिꣳ स॒माभृ॑त॒म् " इत्य् आ॑ह सशुक्र॒त्वाय॑ ॥ 55 ॥  
####  टीका

4 निषादपञ्चमाश्चत्वारो वर्णाः पञ्चजनाः । 'दिक्संख्ये संज्ञायाम्'इति समासः । अपां तद्रसस्य च स्वामी भवति । सशुक्रत्वं सवीर्यत्वमुत्पादयितृत्वम् । यद्वा - सजलत्वाय सूर्यरश्मीनां वृष्टिहेतुत्वात् ॥

इति तृतीये नवमोऽनुवाकः ॥  
