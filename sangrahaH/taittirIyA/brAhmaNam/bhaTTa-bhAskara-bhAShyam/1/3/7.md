---
title: ०७ , यूपारोहणम्
unicode_script: devanagari
---

### मन्त्रः
ता॒र्प्यय्ँ यज॑मान॒म् परि॑धापयति ।  
####  टीका
1 तार्प्यमित्यादि ॥ आज्येन संतृप्तं वासः तार्प्यम् । तृपाख्यस्य वृक्षविशेषस्य विकार इत्येके । परिधानस्य प्राप्तिविशेषत्वात् अणौ कर्तुः कर्मता ।
### मन्त्रः
य॒ज्ञो वै ता॒र्प्यय्ँ य॒ज्ञेन॑+ ए॒वैन॒ꣳ॒ सम॑र्धयति ।  

####  टीका
यज्ञो वा इति । तत्परिधानत्वात्ताच्छब्द्यम् ॥
### मन्त्रः
द॒र्भ॒मय॒म् परि॑धापयति ।  
प॒वित्र॒व्ँवै द॒र्भाᳶ पु॒नात्य् ए॒वैन᳚म् ।  

####  टीका

2 दर्भमयमिति ॥ 'द्व्यचश्छन्दसि'इति मयट् । दर्भविकारं वासो यजमानमेव परिधापयति । 'पुनात्येवैनम्'इति द्वयोस्समुच्चयः । विकल्पमेके । केचित्तु समुच्चयस्यासम्भवात् विकल्पस्य चान्याय्यत्वात् दर्भमयं पत्रीं परिधापयतीति । एनमिति कथम्? तादृशपत्नीयोगेन यजमान एव पूतो भवतीत्यदोषः । उक्तं चाचार्यैः 'दर्भमयं पत्रीं'इति ।
### मन्त्रः

वाज॒व्ँ वा ए॒षोऽव॑रुरुथ्सते यो वा॑ज॒पये॑न॒ यज॑ते ।  
ओष॑धय॒ᳵ खलु॒ वै वाजः॑ ।  
यद् द॑र्भ॒मय॑म् परिधा॒पय॑ति  वाज॒स्याव॑रुद्ध्यै ।  

####  टीका
वाजं वा इत्यादि । गतम् ॥
### मन्त्रः
"जाय॒ एहि॒ सुवो॒ रोहा॒व" इत्या॑ह ।  
पत्नि॑या ए॒वैष य॒ज्ञस्या᳚न्वार॒म्भोऽन॑वच्छित्त्यै +++(भवति)+++।  

####  टीका

3 पत्निया एवेति ॥ यजमानादनन्तरं पत्न्यपि यज्ञमारभत इति । अन्वारम्भः 'जाय एहि' इति पत्न्यामन्त्रणम् । स च अनवच्छित्यै पत्नीयजमानयोरविच्छेदाय भवति ॥
### मन्त्रः
स॒प्तद॑शारत्नि॒र्यूपो॑ भवति ।  
स॒प्त॒द॒शᳶ प्र॒जाप॑तिᳶ  प्र॒जाप॑ते॒र् आप्त्यै᳚ ।  
####  टीका

4 सप्तदशारत्निरिति ॥ चतुर्विंशतिरङ्गुलयोऽरत्निः । गतमन्यत् ॥
### मन्त्रः
तू॒प॒रश् चतु॑रश्रिर् भवति ।  

####  टीका

5 तूपर इत्यादि ॥ तूपरः शृङ्गहीनः । इह तु चषालादूर्ध्वं या शिखा तद्रहितत्वाद्यूपस्तूपर उच्यते । चतस्वोऽश्रयो यस्य स चतुरश्रिः ।
### मन्त्रः
गौ॒धू॒मञ् च॒षाल᳚म् ।  
####  टीका
गौधूमं गोधूमविकारः पिष्टमय इत्येके । कपाल इत्यन्ये । गोधूमा उक्ताः ।
### मन्त्रः
न वा ए॒ते व्री॒हयो॒,  न यवाः᳚ , यद् गो॒धूमाः᳚ ॥41॥  
ए॒वम् इ॑व॒ हि प्र॒जाप॑ति॒स् समृ॑द्ध्यै ।  

####  टीका
न वा एत इति । प्रसिद्धजात्यन्वयाभावेन गोधूमप्रजापत्योस्साम्यात् समृद्धिः ।
### मन्त्रः
अथो॑ अ॒मुम् ए॒वास्मै॑ लो॒कम् अन्न॑वन्तङ् करोति ।

####  टीका
अथो इति । यूपेन परलोकजयः पुनरपि तदुपरि गोधूमसंबन्धः पुनरपि देवलोकमन्नवन्तं यजमानाय करोति ॥
### मन्त्रः

वासो॑भिर् वेष्टयत्य् + ए॒ष वै यज॑मानो यद् यूपः॑ ।  
स॒र्व॒दे॒व॒त्य॑व्ँ    वासः॑ ।  
सर्वा॑भिर् ए॒वैन॑न् दे॒वता॑भि॒स् सम॑र्धयति ।  
####  टीका

6 वासोभिरित्यादि ॥ वेष्टनमुपरिबन्धनम् । प्राधान्यात् यूपयजमानयोस्ताच्छब्द्यम् । 'अग्नेस्तूषाधानम्' इत्यत्र वाससः सर्वदेवत्यत्वमुक्तम् । तादृशवासस्संबन्धेन सर्वाभिर्देवताभिर्यूपं समृद्धं करोति तद्वन्तं वा यजमानम् ।
### मन्त्रः

अथो॑ आ॒क्रम॑णम् ए॒व तथ् सेतु॒य्ँ यज॑मानᳵ कुरुते  सु॒व॒र्गस्य॑ लो॒कस्य॒ सम॑ष्ट्यै ।  
####  टीका

अथो अपि च उपर्युपरि वासोवेष्टनेन आक्रमणं सोपानं सेतुं सोपानपरंपरां स्वर्गस्य प्राप्त्यै कुरुते ॥
### मन्त्रः
द्वाद॑श वाजप्रस॒वीया॑नि जुहोति ॥42॥  
द्वाद॑श॒ मासा᳚स् सव्ँथ्स॒रस् स॑व्ँवथ्स॒रमे॒व प्री॑णाति ।  

अथो॑ सव्ँवथ्स॒रम् ए॒वास्मा॒ उप॑दधाति सु॒व॒र्गस्य॑ लो॒कस्य॒ सम॑ष्ट्यै ।  
####  टीका

7 द्वादशेत्यादि ॥ 'वाजश्च प्रसवश्च' इत्यादीनि । वाजस्य अन्नस्य प्रसव उत्पत्तिः तत्प्रयोजनानि । अनुप्रवचनादित्वाच्छः ॥
### मन्त्रः
द॒शभि॒ᳵ कल्पै॑ रोहति ।  
नव॒ वै पुरु॑षे प्रा॒णाः ।  
नाभि॑र् दश॒मी ।  
प्रा॒णाने॒व य॑थास्था॒नङ् क॑ल्पयि॒त्वा सु॒व॒र्गल्ँ लो॒कमे॑ति ।  
ए॒ताव॒द् वै पुरु॑षस्य॒ स्वय्ँ याव॑त्प्रा॒णाः ।  
####  टीका

8 दशभिरिति ॥ 'आयुर्यज्ञेन कल्पताम्' इत्यादिभिः यज्ञस्य कॢप्तिहेतुभिरारोहति । गतमन्यत् ।
### मन्त्रः
याव॑द् ए॒वास्यास्ति॑ तेन॑ स॒ह सु॑व॒र्गल्ँ लो॒कम् ए॑ति ।  

####  टीका
तेन सहेति । दशशब्दान्वयात् सर्वेण तेजसा सह स्वर्गे गच्छति ॥
### मन्त्रः

"सुव॑र् दे॒वाꣳ अ॑ग॒न्म" इत्या॑ह , सु॒व॒र्गम् ए॒व लो॒कम् ए॑ति ।  
####  टीका

9 'सुवर्देवा अगन्म'14इत्यग्रं प्राप्य जपति ॥
### मन्त्रः
"अ॒मृता॑ अभू॒म " इत्या॑ह , +अ॒मृत॑म् इव॒ हि सु॑व॒र्गो लो॒कः ।  
####  टीका

10 अमृतमिवेति ॥ अमृतमिव मरणरहिताः स्वर्वासिन इत्यर्थः ॥
### मन्त्रः
"प्र॒जाप॑तेᳶ प्र॒जा अ॑भू॒म" इत्या॑ह  
प्रा॒जा॒प॒त्यो वा अ॒यल्ँ लो॒को ऽ॒स्मादे॒व तेन॑ लो॒कान् नैति॑ ॥44॥  
####  टीका

11 प्राजापत्यो वा इति ॥ मनुष्यलोकस्य प्राजापत्यत्वात् 'प्रजापतेः प्रजा अभूम'14इति वचनमस्माल्लोकादागमनाय भवति ॥
### मन्त्रः
"सम॒हम् प्र॒जया॒ सम्मया᳚ प्र॒जा " इत्या॑ह, +आ॒शिष॑म् ए॒वैताम् आशा᳚स्ते ।  
####  टीका

12 समहं प्रजयेति ॥ गृहपशुप्रेक्षणम् । आशिषमिति । समित्युपसर्गाक्षिप्ता संगसीयेत्येताम् ॥
### मन्त्रः
आ॒स॒पु॒टैर् घ्न॑न्ति ।  
अन्न॒व्ँवा इ॒यम् अ॒न्नाद्ये॑न+ ए॒वैन॒ꣳ॒ सम॑र्धयन्ति ।  
####  टीका

13 आसपुटैरित्यादि ॥ कृष्टक्षेत्रपांसव आसाः तत्पुटिकाभिरवतरन्तं घ्नन्ति ॥
### मन्त्रः
ऊषै᳚र् घ्नन्ति ।  
ए॒ते हि सा॒ख्षाद् अन्न᳚य्ँ यदूषाः᳚ ।  
सा॒ख्षाद् ए॒वैन॑म्‌ अ॒न्नाद्ये॑न॒ सम॑र्धयन्ति ।  
####  टीका

14 एते। हीति ॥ आधानादौ साधनभावेन साक्षादन्नहेतुत्वात् ॥
### मन्त्रः
पु॒रस्ता᳚त् प्र॒त्यञ्चं᳚ घ्नन्ति ॥45॥  
####  टीका

15 पुरस्तादित्यादि ॥ यूपस्य पुरस्तात् स्थिताः प्रत्यञ्चं प्रत्यङ्मुखं आत्माभिमुखं घ्नन्ति ।
### मन्त्रः
पु॒रस्ता॒द् धि प्र॑ती॒चीन॒म् अन्न॑म् अ॒द्यते᳚ ।  

222
पुरस्ताद्धीति । प्राक् मुखैः भुञ्जानैः पुरस्तात् स्थितात् भाजनादादाय प्रतीचीनं प्रत्यग्गमनं आस्ये प्रक्षिप्य अन्नमद्यते ॥
### मन्त्रः

शी॒र्॒ष॒तो घ्न॑न्ति ।  
शी॒र्॒ष॒तो ह्य् अन्न॑म् अ॒द्यते᳚ ।  
####  टीका

16 शीर्षत इति ॥ शिरसि शीर्षतो भवति आस्ये प्रक्षिप्तं जठरमागच्छति ॥
### मन्त्रः

दि॒ग्भ्यो घ्न॑न्ति ।  

####  टीका

17 दिग्भ्य इति ॥ एवं सर्वे सर्वासु दिक्षु घ्नन्ति ।
### मन्त्रः
दि॒ग्भ्य ए॒वास्मा॑ अ॒न्नाद्य॒म् अव॑रुन्धते ।  

222
दिग्भ्यस्सर्वाभ्यस्समाहृत्य अस्मै यजमानाय यजमानार्थं अवरुन्धते परिगृह्णन्ति ॥
### मन्त्रः

ई॒श्व॒रो वा ए॒ष परा᳚ङ् प्र॒दघो॒ यो यूप॒ꣳ॒ रोह॑ति ।  

हिर॑ण्यम् अ॒ध्यव॑रोहति ।  
अ॒मृत॒व्ँवै हिर॑ण्यम् , अ॒मृतꣳ॑ सुव॒र्गो लो॒को , +अ॒मृत॑ ए॒व सु॑व॒र्गे लो॒के प्रति॑तिष्ठति ।  

####  टीका

18 ईश्वरो वा एष इत्यादि ॥ यो यूपं रोहति एष पराङ् पुनरावृत्त एव प्रदघः प्रकर्षेण हन्तुं ईश्वरः स्यात् अप्रतिष्ठितो भवति न स्वर्गादवरूढो मन्तव्यः ।
- पराङेव प्रदघः प्रस्थातुमीश्वरः । दघेः 'ईश्वरे तोसुन्कसुनौ' इति कसुन् । +++(अत्र प्रदघशब्दार्थः अन्यः , प्रकृते अन्यः,)+++
### मन्त्रः
श॒तमा॑नम् भवति श॒तायु॒ᳶ पुरु॑षश् श॒तेन्द्रि॑य आयु॑ष्य् ए॒वेन्द्रि॒ये प्रति॑ तिष्ठति ।  
####  टीका
शतमानमिति । गतम् ॥
### मन्त्रः
पुष्ट्यै॒ वा ए॒तद्रू॒पय्ँ यद॒जा ।  
####  टीका

19 पुष्ट्यै वा इति ॥ अजानां पुष्ट्या रूपं पुष्टिरेव स्वयं अजारूपोण वर्तते । षष्ठ्यर्थे चतुर्थी ।
### मन्त्रः
त्रिस् स॑व्ँवथ्स॒रस्या॒न्यान् प॒शून् परि॒ प्रजा॑यते ।  
ब॒स्ता॒जि॒नम् अ॒ध्यव॑ रोहति ।  
####  टीका
कथमस्याः पुष्टिरूपत्वमित्याह - त्रिरित्यादि । अत्यर्थे परिशब्दः । इयं हि अन्यान् गवादीन् पशूंश्च अतीत्य संवत्सरस्य त्रिः प्रजायते संवत्सर एकस्मिन् त्रिः प्रजायते अतिरेकेणापत्यमुत्पादयति । त्रिरिति वचनेनात्यन्तसंयोगाभावात् संबन्धसामान्ये षष्ठी । 'कृत्वोर्थप्रयोगे'इति वा ।  
एवमजत्वजातेर्महाभागत्वात् बस्ताजिनमध्यवरोइति ।
### मन्त्रः
पुष्ट्या॑म् ए॒व प्र॒जन॑ने॒ प्रति॑तिष्ठति ॥47॥  

####  टीका
एवं कुर्वन् पुष्ट्यां प्रजननात्मिकायां प्रतिष्ठितो भवति ॥


इति तृतीये सप्तमोऽनुवाकः ॥  
