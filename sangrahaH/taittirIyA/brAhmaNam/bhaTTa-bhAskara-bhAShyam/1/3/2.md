
---
title: प्रपाठकः 3
unicode_script: devanagari
---

##  अनुवाकः १

1 देवा वा इत्यादि ॥ अतः परमष्टावनुवाका वाजपेयब्राह्मणं सोमार्षेयम् ॥ यथादर्शं योयो यंयं क्रतुमपश्यत् सस तंतमाहरत्, कश्चिदुक्थ्यं, कश्चिदतिरात्रम् । दृशेर्णमुलि लित्स्वरः । एवं देवा यथादर्शं यज्ञान् अग्निष्टोमादीन् आहरन्त । तत्र योऽग्निष्टोमं अपश्यत् यश्च उक्थ्यं यश्च अतिरात्रं ते सर्वेऽपि सहैव वाजपेयमपश्यन् । अथ ते देवाः दृष्टवाजपेयाः अन्योन्यस्मै नातिष्ठन्त यज्ञविषयं कर्तृत्वं अहमनेन यजा इति प्राधान्यं वा आत्मन एवेच्छन्तोऽयमनेन यजतामिति अभ्युपगमाभिप्रायं अन्यस्मै सर्वे नाविष्कृतवन्तः । यदा कश्चिदेकोऽहमनेन यजा इत्याह तदा अन्योपि तथैव । न कश्चिदप्ययमनेन यजतामित्यन्वमन्यत, प्राधान्यं वा नासहत । 'क्रियासमभिहारे सर्वनाम्नो द्वे भवतस्समासवच्च बहुलं यदा न समासवत् प्रथमैकवचनं तदा'इति पूर्वपदस्य असमासपक्षे पदयोः पृथक्स्वरत्वमेव । अन्यशब्दोन्तोदात्तः 'स्वरितो वाऽनुदात्ते पदादौ'इति संहितायामोकारस्स्वर्यते । द्वितीयशब्दोन्तोदात्त एव । 'श्लाघह्नुङ्स्थाशषाम्'इति संप्रदानत्वम् । 'प्रकाशनस्थेयाख्ययोश्च'इत्यात्मनेपदम् । अथ ते विप्रतिपन्ना देवाः अब्रुवन् अस्य कृते सर्वेऽपि वयं आजिं धावाम, गन्तव्योऽवधिराजिः । अज गतौ, 'अज्यतिभ्यां च'इतीण् । जयत्यनेनेति जयहेतुत्वाद्वा अवधेराजित्वम् । तं धावाम वेगेन प्राप्नुयाम । 'सर्तेर्वेगितायां गतौ'इति धावादेशः । तत्र धावतामस्माकं यो जयति स यक्ष्यतामिति कृतनिर्णयाः तस्मिन् वाजपेये निमित्ते आजिमधावन् ॥
Mantra

222

2 तमित्यादि ॥ गतम् । तं वाजपेयम् । स्वाराज्यमिति । सोग्नामित्यादि । अग्रं प्राधान्यं ब्रह्मवर्चसिनामाधिपत्यं पर्यैत् पर्यगच्छत् । अगच्छत् स्वाराज्यं माहाराज्यम् । अतिष्ठन्त च अस्मै ज्यैष्ठ्याय प्राधान्याय देवाः । य एवमित्यादि । स्वाराज्यं स्वायत्तदीप्तित्वम् । ब्रह्मवर्चसिनां समानानामग्रं प्राधान्यं पर्येति सर्वात्मना गच्छति । अनुमन्यन्ते च अस्मै ज्यैष्ठ्यं प्रजाः ॥
Mantra

222

3 स वा एव इत्यादि ॥ वैश्यनिवृत्त्यर्थं वचनम् । बृहस्पतिना इन्द्रेण च प्रथममिष्टत्वात् ब्राह्मणराजन्ययोरेव एष यज्ञः । तं वा इत्यादि । वाजायान्नाय पीयते सोमोऽस्मिन्निति वाजपेयः । अधिकरणे कृत्यः । तत्रैव हेतुमाह - वाजाप्यः खलु एषः वाज आप्यतेऽनेनेति वाजाप्यः । करणे कृत्यः । तदपि कुत इत्याह - वाजं खलु ऐतेन देवा ऐप्सन् आप्तुमैच्छन् । अहमनेन यजा इति वाजमीप्सन्तो देवाः पूर्वमन्योन्यस्मै नातिष्ठन्तेति भावः ॥
Mantra

222

4 सोमो वा इत्यादि ॥ सोम ओषधिराजः स्वयं वाजपेयः सर्वान्नपुष्टिहेतुत्वात्, तस्माद्वाजाप्य इति य एवं सोमात्मानं वाजपेयं वेद स एनं सोमं पीत्वा वाजी अन्नवान् भवत्येव अस्य वाजपेययाजिनः वाजी वाजवान् पुत्र आजायते सर्वतो जायते । किञ्च - अन्नं अन्नहेतुः अन्नादनसामर्थ्यकारी वाजपेयः, एवं वेदिता अन्नमत्ति अन्नादनसामर्थ्यवान्भवति । अस्य च अन्नादः पुत्र आजायते । अपि च - ब्रह्म त्रयी सैव वाजपेयः प्राधान्येन प्रतिपाद्यत्वात् । एवं त्रय्या विद्यया निमित्तभूतया इत्थंभूतः अन्नमत्ति न शूद्रकल्पः । अस्य पुत्रो ब्रह्म त्रयीवित् आजायते ॥
Mantra

222

5 वाग्वा इत्यादि ॥ वाजस्य प्रसवः उत्पत्तिकारणं वाजपेयः स्वयं वाक् वाचो हेतुत्वात् । एवं वेदिता वाचा वीर्यं आत्मनः करोति श्रद्धेयवचनः सर्वस्य भवति । किञ्च – एनं वाजपेययाजिनं वेदितारं च वाचा स्तुतिरूपया सर्वो जन आगच्छति स्तौतीत्यर्थः । अपिच - अयं वाजपेययाजी वेदिता च अपिवतीं सम्भावनावंती वाचं वदति । यद्वा - अपिवती सरसा पुनरपि स्तोतव्यत्वमस्यास्तीति अपिनामेयमस्माकं स्तुतिपथे स्यादिति यस्यां भवति सा अपिवती ॥
Mantra

222

6 प्रजापतिर्देवेभ्य इत्यादि ॥ व्यादिशत् पृथक्पृथक् दत्तवान् । एष वाव इति । एष खलु यज्ञः । तस्मात् अत्रापि यज्ञे अस्माकं किञ्चिदपि अस्त्वेवेत्युक्तवद्भ्यो देवेभ्य एता उज्जितीः 'अग्निरेकाक्षरेण' इत्याद्याः प्रायच्छत् । तस्मात् एता उज्जितयो व्याख्यायन्ते विशेषेणोच्यन्ते । उज्जयहेतुत्वादुज्जितथः ता एता व्याख्यायमाना यज्ञस्य सर्वत्वाय भवन्ति सर्वाङ्गसहितत्वाय सर्वदेवताकत्वाय । अपिच देवतानां च अनिर्भागाय निर्भागत्वं मा भूदिति ॥
Mantra

222

7 देवा वा इत्यादि ॥ ब्रह्मणो मन्त्रस्यर्गादेः अन्नस्य च शमलं मलरूपं शान्तशक्तिकं देवा अपाघ्नन् पृथक् स्थापितवन्तः । तत्र ब्रह्मणश्शमलं नाराशंसी गाधाऽभवत् । गीत्यर्था गाथा नराणां शंसनार्था नाराशंसी नरप्रधाना । अन्नस्य शमलं सुरा अभवत् । तस्मात् गायतो मत्तस्य च यदन्नं तावन्तं कालं न प्रतिगृह्णीयात् । शमलं प्रतिगृह्णीयात् शमलपरिणामत्वात् प्रतिग्रहे शमलमेव प्रतिगृहीतवान् स्यात् ॥
Mantra

222

8 सर्वा वा इत्यादि ॥ गतम् । ऋत्विजोऽर्हन्ति आर्त्विजीनो यजमानः । 'यज्ञर्त्विग्भ्यां घखञौ'इति खञ् । ऋत्विक्कर्मार्हतीति वा आर्त्विजीनः 'यज्ञर्त्विग्भ्यां तत्कर्मार्हतीत्युपसङ्ख्यानम्'इति खञ् । यस्मात् अस्य सवः वाचोऽवरुद्धाः अनेन लब्धाः सर्वेषु पृथिव्यादिषु लोकेषु या वाचः सर्वेषु वाऽग्न्यादिषु योग्या या वाचः सर्वेषु च रथन्तरादिषु सामसु गीतिरूपा या वाचः याश्चाद्भिरोषधीभिः वनस्पतिभिश्च जन्या वाचः तासां सर्वासामवरुद्धत्वादार्त्विजीन इति ॥
Mantra

222

इति तृतोये द्वितीयोऽनुवाकः ॥  
