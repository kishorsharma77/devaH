---
title: प्रपाठकः 2
unicode_script: devanagari
---

##  अनुवाकः ३
### मन्त्रः
सन्त॑ति॒र्वा ए॒ते ग्रहाः᳚ ।  
यत्पर॑स्सामानः ।  
वि॒षू॒वान्दि॑वाकी॒र्त्य᳚म् ।  
####  टीका
1 सन्ततिर्वा इत्यादि ॥ सन्ततिः सन्तननम् । तादर्थ्यात्ताच्छब्द्यम् । पूर्वोत्तरयोः पक्षयोर्विषुवति सन्तानार्था एते ग्रहाः ये परस्सामानः, तास्थ्यात्ताच्छब्द्यं 'मञ्चाः क्रोशन्ति'इतिवत् । परस्सामदिवसेषु गृह्यमाणा अतिग्राह्याः ग्रहाः ते सन्तननार्थाः सन्ततरज्जुस्थानीया इति । ग्रहरूपत्वात् दिवाकीर्त्यं यदहः तत् विषूवान् विष्वङ्नाना पक्षद्वयावलम्बिनी स्थितिरस्येति विषुवान् वंशकाष्ठस्थानीयो दिवसो मध्यमः, एतेन सन्तत्यपेक्षा दर्शिता ।
### मन्त्रः

यथा॒ शाला॑यै॒ पख्ष॑सी ।  
ए॒वꣳ सँ॑व्वथ्स॒रस्य॒ पख्ष॑सी ।  
यदे॒तेन गृ॒ह्येरन्न्॑ ।  
विषू॑ची सँव्वथ्स॒रस्य॒ पख्ष॑सी॒ व्यव॑स्रꣳसेयाताम् ।  
आर्ति॒मार्च्छे॑युः ।  
यदे॒ते गृ॒ह्यन्ते᳚ ।  
####  टीका

इदानीं तामेव सन्ततिं दर्शयितुं सन्तन्यमानं दर्शयति - यथेति । शालायाः पक्षाविव पक्षस्थानीयौ संवत्सरस्य पक्षौ तत्र यद्यतिग्राह्याः सन्तननरज्जुस्थानीया न गृह्येरन् ततो विषूची विश्वग्गमने संवत्सरस्य पक्षसी व्यवस्रंसेयातां भिन्नदिक्के पतिते स्याताम् ।
### मन्त्रः
यथा॒ शाला॑यै॒ प॑ख्षसी मध्य॒मँव्व॒ꣳ॒शम॒भिस॑मा॒यच्छ॑ति ॥33॥  
ए॒वꣳ सँ॑व्वथ्स॒रस्य॒ पख्ष॑सी दिवाकी॒र्त्य॑म॒भिसन्त॑न्वन्ति ।  
नार्ति॒मार्च्छ॑न्ति ।
####  टीका

ततश्च आर्तिं गच्छेयुः यजमानाः कर्मनाशात् । एषां तु ग्रहणे शालायाः पक्षौ मध्यमं वंशमभिसमायच्छति लौकिक इव । संवत्सरस्य पक्षसी दिवाकीर्त्यमभिसन्तन्वन्ति आभिम्रुख्येनानीय आबध्नन्ति वंश इव दिवाकीर्त्ये सत्रिणः । ततो नार्तिं गच्छन्ति ॥

### मन्त्रः
ए॒क॒वि॒ꣳ॒शमह॑र्भवति ।  
####  टीका
2 एतच्च अहरेकविंशं एकविंशस्तोमकं भवति । प्रत्युत्तब्ध्यै प्रत्युत्तम्भनाय वंशकाष्ठस्थानीयस्य उच्छ्रितावस्थानाय प्रतिष्ठात्वादेकविंशस्य ।
### मन्त्रः

शु॒क्राग्रा॒ ग्रहा॑ गृह्यन्ते ।  
प्रत्युत्त॑ब्ध्यै सय॒त्वाय॑ ।  

####  टीका
शुक्राग्रा ग्रहा गृह्यन्ते सयत्वाय संश्लिष्यमाणत्वाय स्थाने शुक्रप्राधान्यात् संजज्ञानेरबन्धता ? यथा स्यादिति । उत्तानास्यः सयः; षिङ् बन्धने पचाद्यजन्तात् भावप्रत्ययः ।
### मन्त्रः

सौ॒र्य॑ ए॒तदह॑ᳶ प॒शुराल॑भ्यते ।  
सौ॒र्यो॑ऽतिग्रा॒ह्यो॑ गृह्यते ।  
अह॑रे॒व रू॒पेण॒ सम॑र्धयन्ति ।  

####  टीका
सौर्य इत्यादि । पश्वतिग्राह्ययोस्सौर्यत्वेन सूर्यसम्बन्धादह्नो रूपसमृद्धिर्भवति । दिवाकीर्त्यत्वं समृद्धं भवति । उभयत्रापि छन्दसमन्तस्वरितत्वम् ॥
### मन्त्रः
अथो॒ अह्न॑ ए॒वैष ब॒लिर्ह्रि॑यते ।  

####  टीका
अथो अपिच एषोऽह्नो बलिर्ह्रियते पूजा क्रियते, योऽयं सप्तमः सौर्योऽतिग्राह्यः ॥

### मन्त्रः
स॒प्तैतदह॑रतिग्रा॒ह्या॑ गृह्यन्ते ॥34॥  
####  टीका
3 अस्मिन् अह्नि सप्तातिग्राह्या गृह्यन्ते ये परस्सामसम्बन्धिनः त्रयः पूर्वे त्रय उत्तरे तेपां मध्ये सौर्य इति सप्तास्मिन्नह्नि गृह्यन्ते ।
### मन्त्रः

स॒प्त वै शी॑र्‌ष॒ण्या᳚ᳶ प्रा॒णाः ।  
अ॒सावा॑दि॒त्यश्शिर॑ᳶ प्र॒जाना᳚म् ।  
शी॒र्॒षन्ने॒व प्र॒जाना᳚म्प्रा॒णान्द॑धाति ।  
तस्मा᳚थ्स॒प्त शी॒र्॒षन्प्रा॒णाः ।  
####  टीका
सप्त वा इसादि । द्वे चक्षुषी द्वे श्रोत्रे द्वे नासिके एकमास्यमिति । आदित्यश्शिरस्थानीयः प्रजानामुच्छ्रितत्वात्, एकविंशश्च ज्योतिः तेषां स्तोमानामुच्छ्रितः । तस्मादेकविंशे दिवाकीर्त्ये सप्तातिग्राह्यग्रहणात् प्रजानां शिरसि सप्त प्राणान् दधातिं स्थापयति अत एव शिरसि सप्त प्राणाः ॥

### मन्त्रः
इन्द्रो॑ वृ॒त्रꣳ ह॒त्वा ।  
असु॑रान्परा॒भाव्य॑ ।  
स इ॒माल्लोँ॒कान॒भ्य॑जयत् ।  
####  टीका
4 इन्द्रो वृत्रं हत्वेत्यादि ॥ गतम् । पराभाव्य पराभूतान् जितान् कृत्वा ।
### मन्त्रः

तस्या॒सौ लो॒कोऽन॑भिजित आसीत् ।  
तँव्वि॒श्वक॑र्मा भू॒त्वाऽभ्य॑जयत् ।  
यद्वै᳚श्वकर्म॒णो गृ॒ह्यते᳚ ॥35॥  
सु॒व॒र्गस्य॑ लो॒कस्या॒भिजि॑त्यै ।

####  टीका
असौ लोको द्युलोकः । अस्मिन्नह्नि वैश्वकर्मणस्य ग्रहणं स्वर्गस्याभिजित्यै भवति ॥

### मन्त्रः

प्र वा ए॒ते᳚ऽस्माल्लो॒काच्च्य॑वन्ते ।  
ये वै᳚श्वकर्म॒णङ्गृ॒ह्णते᳚ ।  
आ॒दि॒त्यश्श्वो गृ॑ह्यते ।  
इ॒यँव्वा अदि॑तिः ।  
अ॒स्यामे॒व प्रति॑तिष्ठन्ति ।  
####  टीका
5 प्रवा इत्यादि ॥ अस्माल्लोकात् भूलोकात् । उत्तरेद्युरदितिदेवत्यस्य ग्रहणात् पुनरस्यां प्रतिष्ठा भवति ।
### मन्त्रः
अ॒न्यो᳚न्यो गृह्येते ।  
विश्वा᳚न्ये॒वान्येन॒ कर्मा॑णि कुर्वा॒णा य॑न्ति ।  
####  टीका
अन्योन्य इत्यादि । अन्यो वा कदाचिद्वैश्वकर्मणादित्यौ पृथक् गृह्येते न सह । तत्र अन्येन वैश्वकर्मणेन विश्वानि कर्माणि स्वर्गाद्यभिजयसाधनानि कुर्वाणा यन्ति कर्मसमाप्तिं गच्छन्ति ।

### मन्त्रः
अ॒स्याम॒न्येन॒ प्रति॑तिष्ठन्ति ।  

####  टीका
अन्येन आदित्येन अस्यां प्रतितिष्ठन्ति । 'क्रियासमभिहारे सर्वनाम्नो द्वे भवतस्समासवच्च बहुलम्'इति द्विर्वचनं समासश्च । 'अनुदत्तं च'इति द्वितीयं निहन्यते ॥

### मन्त्रः
तावाऽप॑रा॒र्धाथ्सँ॑व्वथ्स॒रस्या॒न्यो᳚न्यो गृह्येते ।  
तावु॒भौ स॒ह म॑हाव्र॒ते गृ॑ह्येते ।  
####  टीका
6 ताविरयादि ॥ तौ वैश्वकर्मणादित्यौ संवत्सरस्य आपरार्धात् आ अपरपक्षसमाप्तेः प्रत्यहं अन्योन्यः एकैको गृह्यते । अथ महाव्रते उपांत्येऽह्नि तौ सह गृह्येते ।
### मन्त्रः

य॒ज्ञस्यै॒वान्त॑ङ्ग॒त्वा ।  
उ॒भयो᳚र्लो॒कयो॒ᳶ प्रति॑तिष्ठन्ति ।  

####  टीका
अन्तं गत्वेति । समाप्तप्रायत्वात् । उभयोरिति । उत्तरयोर्वैश्वकर्मणादित्ययोः सहग्रहणात् ।
### मन्त्रः

अ॒र्क्य॑मु॒क्थम्भ॑वति ।  
अ॒न्नाद्य॒स्याव॑रुध्यै ॥ 36॥  

####  टीका

अर्क्यमिति । शस्त्रविशेषः । अन्नाद्यस्येति । 'अर्को वै देवानामन्नम्' इति तद्धेतुत्वाच्च ॥

इति द्वितीये तृतीयोऽनुवाकः ॥  
