---
title:  १०, त्र्यम्बकहवींषि
unicode_script: devanagari
---
## राजसूयानुब्राह्मणम्
### मन्त्रः
प्र॒ति॒पू॒रु॒षमेक॑कपाला॒न्निर्व॑पति ।  
जा॒ता ए॒व प्र॒जा रु॒द्रान्नि॒रव॑दयते ।
####  टीका
1 प्रतिपूरुषमित्यादि ॥ यावन्तो यजमानस्य गृह्या जनास्तावत  एककपालान्निर्वपति । 'यथार्थेयदव्ययम्' इति वीप्सायामव्ययीभावः । निरवदयते रुद्रसकाशान्निष्कृष्यावस्थाप्य रक्षति  ।
### मन्त्रः
एक॒मति॑रिक्तम् +++(निर्वपति)+++।  
####  टीका

एकमतिरिक्तमिति । निर्वपतीत्येव ।
### मन्त्रः
ज॒नि॒ष्यमा॑णा ए॒व प्र॒जा रु॒द्रान्नि॒रव॑दयते ।  
एक॑कपाला भवन्ति ।  
ए॒क॒धैव रु॒द्रन्नि॒रव॑दयते ।  नाभिघा॑रयति ।  
 ####  टीका
एकधैवेति । एकेनैव प्रकारेणनपुनरावृत्त्या रुद्रं  देवतान्तरसकाशान्निष्कृष्य अवस्थाय तर्पयति ॥

### मन्त्रः
यद॑भिघा॒रये᳚द् + अ॒न्त॒र॒व॒चा॒रिणꣳ॑ रु॒द्रङ्कु॑र्यात् ।

####  टीका
2 अन्तरवचारिणमिति ॥ आभ्यन्तरमनुप्रविश्यानिष्टाचरणशीलं  कुर्यात् । स्निग्धत्वादेनं नमुञ्चेत्ततश्चप्रजानश्येयुः ॥

### मन्त्रः
ए॒को॒ल्मु॒केन॑ यन्ति ॥ 71॥  
तद्धि रु॒द्रस्य॑ भाग॒धेय᳚म् ।  
####  टीका
3 एकोल्मुकेनेति ॥ दक्षिणाग्नेरादाय । तद्धिरुद्रस्यभागधेयं भजनीयं एकत्वसामान्यात् ।
### मन्त्रः
इ॒मान्दिश॑य्ँयन्त्य्  ए॒षा वै रु॒द्रस्य॒ दिक् ।  
स्वाया॑मे॒व दि॒शि रु॒द्रन्नि॒रव॑दयते ।
####  टीका
इमामिति । उत्तरपूर्वाम् ॥

### मन्त्रः
रु॒द्रो वा अ॑प॒शुका॑या॒ आहु॑त्यै॒ नाति॑ष्ठत ।  
####  टीका
4 रुद्रोवा इत्यादि  ॥ तादृशाहुत्यर्थं आत्मानं नप्रकाशयति । 'प्रकाशनस्थेयाख्ययोश्च' इत्यात्मनेपदम् ।
### मन्त्रः
अ॒सौ ते॑ प॒शुरिति॒ निर्दि॑शे॒द्यन्द्वि॒ष्यात् ।  

####  टीका
तस्यनामदेवदत्तादिकं द्विषन्तं  असौतवपशुरिति नाम्नानिर्दिशेत् ।
### मन्त्रः
यमे॒व द्वेष्टि तम॑स्मै प॒शुन्निर्दि॑शति ।  

####  टीका
सद्वेष्योऽस्मैपशुत्वेननिर्दिष्टोभवति ।
### मन्त्रः
यदि॒ न द्वि॒ष्याद् आ॒खुस्ते॑ प॒शुरिति॑ ब्रूयात् ॥ 72॥  

####  टीका
अथयदिकश्चित्नद्विष्यात्आखुस्तेपशुरिति ब्रूयात् ।
### मन्त्रः
न ग्रा॒म्यान्प॒शून् हि॒नस्ति॑ ।  
नार॒ण्यान् +++(हिनस्ति)+++
####  टीका
ततस्तावतातृप्तः किञ्चिदपिपशुं नहिनस्ति ॥

### मन्त्रः
च॒तु॒ष्प॒थे जु॑होति ।  
####  टीका
5 चतुष्पथ इति ॥ चक्षुष्पथेउल्मुकं निधायेत्येके । विकल्पइत्यन्ये ।
### मन्त्रः
ए॒ष वा अ॑ग्नी॒नाम्पड्बी॑शो॒ नामा॒ग्नि॒वत्ये॒व जु॑होति ।  

####  टीका
पड्बीशइति । अग्नीनां पत्सुहिप्रदेयः  यत्र पुनः पुनराधावन्ति । पत्सुप्रविष्टः पड्बीश इति पृषोदरादिः । अश्वानां संदानस्थानं  पड्बीश इत्येके । तस्मात्  अग्निवतिअग्नियुक्तेहुतं भवति ।
### मन्त्रः
म॒ध्य॒मेन॑ प॒र्णेन॑ जुहोति ।        
स्रुग्घ्ये॑षा ।    
अथो॒ खल्व् +अ॒न्त॒मेनै॒व हो॑त॒व्य᳚म् ।    
अ॒न्त॒त ए॒व रु॒द्रन्नि॒रव॑दयते ॥73॥  
####  टीका
मध्यमेनेत्यादि । गतम् ॥

### मन्त्रः
ए॒ष ते॑ रुद्र भा॒गस्स॒ह स्वस्राऽम्बि॑क॒येत्या॑ह ।    
श॒रद्वा अ॒स्याम्बि॑का॒ स्वसा᳚ ।
####  टीका
6 शरद्वा इत्यादि  ॥ अत्रप्रधानहोममन्त्रे- सहस्वस्राऽम्बिकयाभागं जुषस्वेत्युच्यते । शरत्हिंसा । शॄहिं सायां  , 'शॄदृभसोदिः ' इत्यदिप्रत्ययः । ऋतुविशेषः शरत् ।
### मन्त्रः
तया॒ वा ए॒ष हि॑नस्ति ।    
यꣳ हि॒नस्ति॑  तयै॒वैनꣳ॑ स॒ह श॑मयति ।    

####  टीका
साखलुरोगबहुलत्वात्सर्वप्रजाहिनस्ति । तस्मादस्यदेवस्यहिं  सितुः सहचारिणी । शरद्रूपिकयावातयासहचारिण्याहिनस्तिप्रजाः । यदाह- 'तयावाएषहिनस्ति' इयं  दुर्वृत्तादिकं  हिनस्ति । तस्मात् 'सहस्वस्रा' इति वचनात्तयासहएनं  देवं शमयति । प्रदर्शनार्थचेदं शरल्लक्षणसहचारिणीनां  शक्तीनाम् । तत्र  त्र्यम्बकानां  शरत्प्रीत्यातामेव प्रदर्शयति ॥

### मन्त्रः
भे॒ष॒जङ्गव॒ इत्या॑ह ।    
####  टीका
7 भेषजं गवइति ॥ चतुष्पथमग्निं  परिषिञ्चति ।
### मन्त्रः

याव॑न्त ए॒व ग्रा॒म्याᳶ प॒शव॒स् तेभ्यो॑ भेष॒जङ्क॑रोति ।   
####  टीका
यावन्तइति । 'गवेश्वाय' इत्यादि यथामन्त्र आहतथासर्वेभ्यः पशुभ्योभेषजं  करोतियथाशरन्नहिनस्ति ॥

### मन्त्रः
अवा᳚म्ब रु॒द्रम॑दिम॒हीत्या॑ह+आ॒शिष॑मे॒वैतामाशा᳚स्ते ॥ 74॥  

####  टीका
8 अवाम्बरुद्रमिति यजमानोजपति ॥ आशिषमिति । 'यथानः श्रेयसस्करत्'33 इत्यादि  कामाशिषमनेन आशास्तेलभतेचतथाताम् ॥

### मन्त्रः
"त्र्य॑म्बकय्यँजामह॒ "इत्या॑ह ।    
"मृ॒त्योर्मु॑ख्षीय॒ माऽमृता॒त्" इति॒ वावैतदा॑ह ।  
####  टीका
9 त्र्यम्बकमिति अग्निं  परियन्ति ॥ अस्यमन्त्रस्यतात्पर्यमाह- मृत्योरिति  । मृत्योर्मुक्षीयमुक्तोभूयासं  अमृतात्मामुक्षीयेत्येतदयं मन्त्रः प्राधान्येन  एतदाह इत्यर्थः ॥
### मन्त्रः

उत्कि॑रन्ति ।    
####  टीका
10 उत्किरन्तीति ॥ ऊर्ध्वान्पुरोडाशानुदस्यन्ति ।
### मन्त्रः

भग॑स्य लीफ्सन्ते ।   
####  टीका

भगस्येतिचतुर्थ्यर्थेषष्ठी । भगाय ऐश्वर्यायतान्पततोलीप्सन्तेलब्धुमिच्छन्ति गृह्णन्ति । छान्दसं दीर्घत्वम् । तस्मात्भगस्यभगायवालिप्सतिअपादत्ते । केचिदाहुः - उत्किरन्तीत्ययं फलस्तुतिरिति  । यउत्किरन्तितत्भगस्यलीप्सन्ते ऐश्वर्यमेवतल्लब्धुमिच्छन्तीति । ऐश्वर्यस्थानीयात्तान्ग्रहीतुमुत्किरन्तीति । तस्माद्भगस्ययोलिप्सेततान्पततोगृह्णातीतिशेषः ॥

### मन्त्रः
मूते॑कृ॒त्वाऽऽस॑जन्ति ।    
####  टीका
11 मूतेकृत्वेति ॥ मूतेकृत्वामूतस्थान्कृत्वारुद्रार्थं शुष्कस्थाण्वादौ आसजन्ति आबध्नन्ति ।
### मन्त्रः
यथा॒ जन॑य्ँय॒ते॑ऽव॒सङ्क॒रोति॑ ता॒दृगे॒व तत् ।  

####  टीका
यथाजनं जनपदादिकं यतेगन्तुं प्रवृत्ताय अवसं पाथेयान्नं करोति, तादृक्तत्इति जानीयात् । यातेः शतरि'शतुरनुमः ' इति चतुर्थ्या उदात्तत्वम् । 'स्वरितोवाऽनुदात्तेपदादौ' इति तस्यसं हितायां स्वरितत्वम् ॥

### मन्त्रः
ए॒ष ते॑ रुद्र भा॒ग इत्या॑ह नि॒रव॑त्त्यै ।    

####  टीका
12 एषतेरुद्रभाग इत्यासञ्जनमन्त्रः ॥ निरवत्त्यै इति । निष्कृष्यपृथक्त्वेनभागप्रदानार्थम् । निरवपूर्वाद्ददातेः क्तिनि 'अचउपसर्गात्तः ' इति तादेशः । 'तादौच' इत्यनन्तरस्यगतेः प्रकृतिस्वरत्वम् ।
### मन्त्रः
अप्र॑तीख्ष॒माय॑न्ति ।    
अ॒पᳶ परि॑षिञ्चति रु॒द्रस्या॒न्तर्हि॑त्यै ।  
####  टीका
अप्रतीक्षं अपुनर्निरीक्षणं  आयन्ति आगच्छन्ति चतुष्पथात् । अपः परिषिञ्चतिरुद्रस्यान्तर्हित्यै अन्तर्धानं रुद्रः कुर्यादिति  ॥

### मन्त्रः
प्र वा ए॒ते᳚ऽस्माल्लो॒काच्च्य॑वन्ते ।    
ये त्र्य॑म्बकै॒श्चर॑न्त्य् आ॒दि॒त्यञ्च॒रुम्पुन॒रेत्य॒ निर्व॑पति ।    
इ॒यव्ँ वा अदि॑तिर् अ॒स्यामे॒व प्रति॑तिष्ठन्ति ॥75॥  
####  टीका
13 प्रवा इत्यादि  ॥ अस्मात्मनुष्यलोकात्  एतेप्रच्यवन्तेप्रतिष्ठन्तेयेत्र्यम्बकैश्चरन्ति । तस्मात्  आदित्यं  अदिति देवत्यं चरुं स्वगृहमागत्यनिर्वपति । अस्यां पृथिव्यामदिति नाम्न्यां  पुनरागत्यप्रतिष्ठिताभवन्ति॥

इति भट्टभास्करमिश्रविरचितेयजुर्वेदभाष्येपारक्षुद्रेप्रथमेऽष्टकेषष्ठप्रपाठकेदशमोऽनुवाकः ॥

षष्ठप्रपाठकस्समाप्तः ॥  
