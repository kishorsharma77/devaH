---
title:  ०६, साकमेधाः
unicode_script: devanagari
---

## राजसूयानुब्राह्मणम्
### मन्त्रः
दे॒वा॒सु॒रास्सय्यँ॑त्ता आसन्न् ।  
####  टीका
1 देवासुरा इत्यादि  ॥ संयत्ताः संघातस्थाः ।
### मन्त्रः

सो᳚ऽग्निर॑ब्रवीत् ।  
"ममे॒यमनी॑कवती त॒नूस् ताम्प्री॑णीत  ,+अथासु॑रान॒भिभ॑विष्य॒थ "  इति॑ ।  
ते दे॒वा अ॒ग्नयेऽनी॑कवते पुरो॒डाश॑म॒ष्टाक॑पाल॒न्निर॑वपन्न् ।  

####  टीका
अग्निरनीकवान्देवान्अब्रवीत् । गतमन्यत् ।
### मन्त्रः
सो᳚ऽग्निरनी॑कवा॒न्थ्स्वेन॑ भाग॒धेये॑न प्री॒तश्चतु॒र्धाऽनी॑कान्यजनयत ।
ततो॑ दे॒वा अभ॑वन्न्  पराऽसु॑राः ॥40॥  

यद॒ग्नयेऽनी॑कवते पुरो॒डाश॑म॒ष्टाक॑पालन्नि॒र्वप॑त्य्  अ॒ग्निमे॒वानी॑कवन्त॒ꣵ॒ स्वेन॑ भाग॒धेये॑न प्रीणाति ।  

सो᳚ऽग्निरनी॑कवा॒न्थ्स्वेन॑ भाग॒धेये॑न प्री॒तश् चतु॒र्धाऽनी॑कानि जनयते ।  
अ॒सौ वा आ॑दि॒त्यो᳚ऽग्निरनी॑कवान् ।  
तस्य॑ र॒श्मयोऽनी॑कानि ।  
सा॒कꣳ सूर्ये॑णोद्य॒ता निर्व॑पति ।  
सा॒ख्षादे॒वास्मा॒ अनी॑कानि जनयति ।  
तेऽसु॑रा॒ᳶ परा॑जिता॒ यन्तो॒ द्यावा॑पृथि॒वी उपा᳚श्रयन्न् ॥41॥
####  टीका
चतुर्धेति । सान्तपनादिभेदेन चतुर्धा सेना उत्पादितवान् । सर्वतोसुराणामपनोदनायतैरनीकैः तद्वानग्निनीकवान् ॥

### मन्त्रः
ते दे॒वा म॒रुद्भ्य॑स्सान्तप॒नेभ्य॑श्च॒रुन्निर॑वपन्न् ।  
यन्म॒रुद्भ्य॑स्सान्तप॒नेभ्य॑श्च॒रुन्नि॒र्वप॑ति द्यावा॑पृथि॒वीभ्या॑मे॒व तदु॑भ॒यतो॒ यज॑मानो॒ भ्रातृ॑व्या॒न्थ्सन्त॑पति ।  
####  टीका
2 द्यावापृथिवी इति ॥ द्यावापृथिव्यौ दुर्गत्वेनगूढं प्रविष्टाः । उभयत इति । उपर्यधश्च सन्तपनात्सान्तपनाः ।
### मन्त्रः
म॒ध्यन्दि॑ने॒ निर्व॑पति  तर्हि॒ हि तेख्ष्णि॑ष्ठ॒न्तप॑ति ।  

####  टीका
तेक्ष्णिष्ठमिति । तदानीं तीक्ष्णतरं तपतीति । छान्दसमेत्वम् ।
### मन्त्रः
च॒रुर्भ॑वति ।  
स॒र्वत॑ ए॒वैना॒न्थ्सन्त॑पति ।  

####  टीका
सर्वत इति । चरोः सर्वतः तप्तवान् ॥

### मन्त्रः
ते दे॒वाश्श्वो॑विज॒यिन॒स्सन्त॒स्  सर्वा॑सान्दु॒ग्धे गृ॑हमे॒धीय॑ञ्च॒रुन्निर॑वपन्न् ॥42॥  

####  टीका
3 गृहमेधीयमिति ॥ गृहमेवपाकयज्ञः । इध्माहरणाद्यभावेनतुल्यश्चरुः । तद्वन्तोगृहमेधिनः । तद्देवत्यं गृहमेधीयम् । 'द्यावापृथिवी'  इत्यादिनाछः ।
### मन्त्रः

"आशि॑ता ए॒वाद्योप॑वसाम,
####  टीका
आशिता एवेति । अशनेनतृप्ता एव अस्मिन्उपवसामअग्निसमीपेवर्तेमहि ।

### मन्त्रः
कस्य॒ वाऽहे॒दम् ,कस्य॑ वा॒ श्वो भ॑वि॒त " इति॑ ।  
####  टीका
किं कारणमितिचेत्- उच्यते- कस्यवा इति । इदं वर्तमानं अस्मिन्नेवाह्निकस्यभविष्यतिकस्यवाश्वोभवितेतिनज्ञायते । तस्मादाशिता एवोपवसामेति । अहेतिनिपातः प्रसिद्धौ, विषादेवा ।
### मन्त्रः
स शृ॒तो॑ऽभवत् ।  
तस्याहु॑तस्य॒ नाश्ञन्न्॑ ।  
####  टीका
अथचरुं श्रपयित्वा अहुतस्यानशनात्गृहमेधिभ्योऽजुहवुः ।
### मन्त्रः
न हि दे॒वा अहु॑तस्या॒श्ञन्ति॑ ।  
ते᳚ऽब्रुवन्न् ।  
"कस्मा॑ इ॒मꣳ हो᳚ष्याम॒ " इति॑ ।  
"म॒रुद्भ्यो॑ गृहमे॒धिभ्य॒ " इत्य॑ब्रुवन्न् ।  
तम्म॒रुद्भ्यो॑ गृहमे॒धिभ्यो॑ऽजुहवुः ॥43॥  
ततो॑ दे॒वा अभ॑वन्न्  पराऽसु॑राः ।  
यस्यै॒वव्ँ वि॒दुषो॑ म॒रुद्भ्यो॑ गृहमे॒धिभ्यो॑ गृ॒हे जुह्व॑ति भव॑त्या॒त्मना᳚ , परा᳚ऽस्य॒ भ्रातृ॑व्यो भवति ।  

यद्वै य॒ज्ञस्य॑ पाक॒त्रा क्रि॒यते᳚  प॒श॒व्य॑न्तत् ।  
पा॒क॒त्रा वा ए॒तत्क्रि॑यते ।  
####  टीका
पाकत्रेति । संक्षिप्तमित्यर्थः । छान्दसस्त्राप्रत्ययः । यत्खलुयज्ञस्य पाकमल्पं क्रियतेतत्पशुभ्योहितं  भवति । पाकयज्ञविधयेत्यन्ये ।
### मन्त्रः
यन्नेध्माब॒र्॒हिर्भव॑ति ।  
न सा॑मिधे॒नीर॒न्वाह॑ ॥44॥   
न प्र॑या॒जा इ॒ज्यन्ते᳚ ।   
नानू॑या॒जाः +++(इज्यन्ते)+++।  य ए॒वव्ँ वेद॑ , प॒शु॒मान्भ॑वति ।  
####  टीका
किपुनः पाकत्राकरणमित्याह- यदित्यादि। गतम् ॥

### मन्त्रः
आज्य॑भागौ यजति ।  
य॒ज्ञस्यै॒व चख्षु॑षी॒ नान्तरे॑ति ।  
म॒रुतो॑ गृहमे॒धिनो॑ यजति ।  
भा॒ग॒धेये॑नै॒वैना॒न्थ्सम॑र्धयति ।  
अ॒ग्निꣵ स्वि॑ष्ट॒कृत॑य्ँयजति॒ प्रति॑ष्ठित्यै ।  
####  टीका
4 आज्यभागौ यज्ञस्य चक्षुष्ट्वात्कर्तव्याविति । नान्तरेति न तिरोदधाति ॥

### मन्त्रः
इडा᳚न्तो भवति ।  
प॒शवो॒ वा इडा᳚ ।  
प॒शुष्वे॒वोपरि॑ष्टा॒त्प्रति॑तिष्ठति ॥45॥
####  टीका
5 स्विष्टदिडयोरनूद्यस्तुतिः फलविशेषप्रदशनार्था ॥

 इति षष्ठेषष्ठोऽनुवाकः ॥  
