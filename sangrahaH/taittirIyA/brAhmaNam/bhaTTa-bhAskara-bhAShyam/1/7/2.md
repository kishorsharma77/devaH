

  
1 धात्रे पुरोडाशमित्यादि ॥ देविकाहविषाम् । अनुमतिः प्रजा अनुमन्यते राका राते ददाति । सिनीवाली प्रजनयति । कुह्वा प्रजासु वाचं दधाति । मिथुनौ स्त्रीपुंसौ गावौ । मिथुनत्वात् सृष्टिसमृद्धिर्भवति ॥

2 वीर्यं वा इत्यादि ॥ तद्धेतुत्वात्ताच्छब्द्यम् । वीर्यावतीरिति । 'अन्येषामपि'इति दीर्घः. । 'वा छन्दसि'इति पूर्वसवर्णदीर्घत्वम् । वामन इत्यादि । गतम् ॥

3 अग्नीषोमीयमिति ॥ द्यावापृथिव्यादिना छः । इन्द्रासोमीयम् । छान्दसश्छः । बभ्रुः ईषत्पिङ्गलः ॥

4 इयं वा इति ॥ पुष्टिहेतुत्वात् पूषा पृथिवी ॥

5 बहु वा इत्यादि ॥ अमेध्यं अयज्ञार्हं बहूपगच्छति पुरुषो येन स्वयमभोज्यान्नः स्यात् । 'ययतोश्चातदर्थे'इत्युत्तरपदान्तोदात्तत्वम् । स्वदयतीति । एनं यजमानं भोज्यान्नं करोति । गतमन्यत् ॥

6 बहु वा इत्यादि ॥ राजन्यः क्षत्रियो बह्वनृतं वाचं करोति । 'राजश्वशुराद्यत्''राज्ञोऽपत्ये जातिग्रहणम्'किंकिमित्याह - जाम्यै अहिते उपहरते प्रणयं प्रयच्छति । जामिः भगिनीत्येके । कश्चिदाह - जामिर्जाड्यमालस्यं मरणं कंचिन्मारयितुं कस्मैचिदभिसंधित्सया धनमुपहरति । यद्वा - इदानीमुदासितव्यमिति धनं प्रेषयति । अपर आह - जामिर्जाया । कर्मणि चतुर्थी । भार्यामपि कस्मैचिदुपहरते । यद्वा - परस्य भार्यामुपेत्य अपहरति, किञ्च क्षिपति । जिनाति ब्राह्मणं करातिप्रसङ्गान्निर्धनीकरोति । अनृतमसत्यं च परातिसंधित्सया वदति सर्वं चेदमनृतं पापम् । अनृते च क्रियमाणे वरुणो गृह्नाति । वारुणेन वरुणपाशान्मुक्तो भवति ॥

इति सप्तमे द्वितीयोऽनुवाकः ॥  
