

### मन्त्रः
र॒त्निना॑मे॒तानि॑ ह॒वीꣳषि॑ भवन्ति ।  

####  टीका
1 रत्निनामेतानीत्यादि ॥ रत्नवन्तो रत्निनः प्रकृष्टैश्वर्याः प्रकृतिविशेषाः तेषां गृहेषु एतानि वक्ष्यमाणानि हवींषि भवन्ति ।
### मन्त्रः
ए॒ते वै रा॒ष्ट्रस्य॑ प्रदा॒तारः॑ । ए॒ते॑ऽपादा॒तारः॑ । य ए॒व रा॒ष्ट्रस्य॑ प्रदा॒तारो॒ , ये॑ऽपादा॒तार॒स् त ए॒वास्मै॑ रा॒ष्ट्रम्प्रय॑च्छन्ति । रा॒ष्ट्रमे॒व भ॑वति ।

####  टीका
एते वै राष्ट्रस्य राज्यस्य प्रदातारः एत एव अपादातारः अपहर्तारः । तस्मात्तेषां निर्वापात् त एवास्य राष्ट्रं प्रयच्छन्ति । ततः स्वाधीनसर्वराष्ट्रो भवति ॥

### मन्त्रः
यथ्स॑मा॒हृत्य॑ नि॒र्वपे᳚द् अर॑त्निनस्स्युः ।   
य॒था॒य॒थन्निर्व॑पति रत्नि॒त्वाय॑ ॥16॥
####  टीका
2 अथ यदि सर्वान्रत्निनः समाहृत्य सर्वानेकत्र कृत्वा हवींषि निर्वपेत् । अरत्निनस्ते स्युः रत्निनो न स्युः । न हि प्रकृष्टैश्वर्याणामिदमुचितम् । तस्मात् यथायथं स्वेस्वे गृहे निर्वपति, रत्नित्वस्थापनार्थम् ॥

### मन्त्रः
यथ्स॒द्यो नि॒र्वपे᳚द् याव॑ती॒मेके॑न ह॒विषा॒ऽऽशिष॑मवरु॒न्धे ताव॑ती॒मव॑रुन्धीत ।  
अ॒न्व॒हन्निर्व॑पति । भूय॑सीमे॒वाशिष॒मव॑रुन्धे । भूय॑सो यज्ञक्र॒तूनुपै॑ति ।

####  टीका
3 अथ यदि सद्यः समानेऽह्नि एकस्मिन् दिवसे सर्वाणि निर्ववेत् एकेन हविषा यावद्यज्ञफलं प्राप्नोति तावदेव सर्वैरपि अवरुन्धीत एकस्मिन् काले कृतस्यैकत्वात्, तस्मादन्वहमनुक्रमेण दिनेदिने निर्वपति, भूयसीमाशिषं फलमवरुन्धे । बहुतराश्च यज्ञक्रतव आवृत्ता भवन्ति ॥

### मन्त्रः
बा॒र्॒ह॒स्प॒त्यञ्च॒रुन्निर्व॑पति ब्र॒ह्मणो॑ गृ॒हे ।   
मु॒ख॒त ए॒वास्मै॒ ब्रह्म॒ सꣵश्य॑ति ।   
अथो॒ ब्रह्म॑न्ने॒व ख्ष॒त्त्रम॒न्वार॑म्भयति ।   
शि॒ति॒पृ॒ष्ठो दख्षि॑णा॒ समृ॑द्ध्यै ॥17॥  
####  टीका
4 बार्हस्पत्यमित्यादि ॥ मुखत इति । यज्ञोपक्रम एव ब्रह्म ब्रह्मवर्चसं ब्राह्मणजातिं वा तीक्ष्णीकरोति ।  अस्मै यजमानार्थमेव ।
### मन्त्रः
ऐ॒न्द्रमेका॑दशकपालꣳ +++(निर्वपति)+++राज॒न्य॑स्य गृ॒हे । इ॒न्द्रि॒यमे॒वाव॑रुन्धे । ऋ॒ष॒भो दख्षि॑णा॒ समृ॑द्ध्यै ।

आ॒दि॒त्यञ्च॒रुम् +++(निर्वपति)+++महि॑ष्यै गृ॒हे ।
इ॒यव्वाँ अदि॑तिर् अ॒स्यामे॒व प्रति॑तिष्ठति । धे॒नुर्दख्षि॑णा॒ समृ॑द्ध्यै ।

भगा॑य च॒रुव्वाँ॒वाता॑यै गृ॒हे ।
####  टीका
वावाता महिष्या अन्या आगन्तुर्वेश्या राज्ञो वल्लभा ।
### मन्त्रः

भग॑मे॒वास्मि॑न्दधाति ।
####  टीका
भगं सौभाग्यमैश्वर्यं वाऽस्मिन् स्थापयति ।
### मन्त्रः
विचि॑त्तगर्भा पष्ठौ॒ही दख्षि॑णा॒ समृ॑द्ध्यै ॥ 18॥  

####  टीका
विचित्तगर्भा प्रज्ञातगर्भा । 'श्वीदितो निष्ठायाम्'इतीट्प्रतिषेधः ।
पष्ठौही चतुर्वर्षा युग्यपार्श्ववहनशक्ता । पष्ठं वहतीति 'वहश्च'इति क्विपि, 'वाह ऊठ्' 'एत्येधत्यूठ्सु' इति वृद्धिः ।
### मन्त्रः
नै॒र्॒ऋ॒तञ्च॒रुम् +++(निर्वपति)+++ प॑रिवृ॒क्त्यै॑ गृ॒हे कृ॒ष्णाना᳚व्ँव्रीही॒णान्न॒खनि॑र्भिन्नम् । पा॒प्मान॑मे॒व निर्‌ऋ॑तिन्नि॒रव॑दयते , कृ॒ष्णा कू॒टा दख्षि॑णा॒ समृ॑द्ध्यै ।

####  टीका
परिवृक्तिः राज्ञा भोगात् बहिष्कृता दुर्भगा । कूटा भग्नैकशृङ्गी कुटिलशृङ्गीत्येके ।
### मन्त्रः
आ॒ग्ने॒यम॒ष्टाक॑पालꣳ +++(निर्वपति)+++ सेना॒न्यो॑ गृ॒हे ।

####  टीका
सेनान्यः सेनापतेः । 'उदात्तयणः'इति विभक्त्युदात्तस्य 'नञ् धात्वोः'इति प्रतिषिद्धे 'उदात्तस्वरितयोर्यणः'हति षष्ठी स्वर्यते ।
### मन्त्रः
सेना॑मे॒वास्य॒ सꣵश्य॑ति , हिर॑ण्य॒न्दख्षि॑णा॒ समृ॑द्ध्यै ।

####  टीका

सेनां संश्यति निशितीकरोति ।
### मन्त्रः
वा॒रु॒णन्दश॑कपालꣳ +++(निर्वपति)+++ सू॒तस्य॑ गृ॒हे । व॒रु॒ण॒स॒वमे॒वाव॑रुन्धे । म॒हानि॑रष्टो॒ दख्षि॑णा॒ समृ॑द्ध्यै ।


####  टीका
सूतः सारथिः । वरुणसवो वरुणानुज्ञा । महानिरष्टः महाकायो निष्कासितवृषणः ।
### मन्त्रः
मा॒रु॒तꣳ स॒प्तक॑पालङ् +++(निर्वपति)+++ ग्राम॒ण्यो॑ गृ॒हे ॥19॥  
अन्न॒व्ँवै म॒रुतो॒ अन्न॑मे॒वाव॑रुन्धे , पृश्ञि॒र्दख्षि॑णा॒ समृ॑द्ध्यै ।

####  टीका
ग्रामणीः ग्रामस्याधिपतिः । पूर्ववत् स्वरितत्वम् ।
पृश्निः शुक्ला, ह्रस्वेत्येके ।

### मन्त्रः
सा॒वि॒त्रन्द्वाद॑शकपालङ् +++(निर्वपति)+++ ख्ष॒त्तुर्गृ॒हे प्रसू᳚त्यै । उ॒प॒ध्व॒स्तो दख्षि॑णा॒ समृ॑द्ध्यै ।

####  टीका
क्षत्ता वैश्येन शूद्रायां जातः ॥
सर्वकारी राज्ञः प्रतिहार इत्येके । उपध्वस्तः विहतशरीरः ।

### मन्त्रः
आ॒श्वि॒नन्द्वि॑कपा॒लꣳ+++(निर्वपति)+++ स॑ङ्ग्रही॒तुर्गृ॒हे । अ॒श्विनौ॒ वै दे॒वाना᳚म्भि॒षजौ᳚ । ताभ्या॑मे॒वास्मै॑ भेष॒जङ्क॑रोति । स॒वा॒त्यौ॑ दख्षि॑णा॒ समृ॑द्ध्यै ।

####  टीका

संग्रहीता भाण्डागारिकः । सवात्यौ वत्सान्तरेण दोह्या मृतवत्सा । अन्यदीयं वत्सं समानं वात इति सवात्यौ । वातेश्शतरि उगितश्च'इति ङीप् ।
### मन्त्रः
पौ॒ष्णञ्च॒रुम् +++(निर्वपति)+++भा॑गदु॒घस्य॑ गृ॒हे ॥20॥  
अन्न॒व्ँवै पू॒षा +अन्न॑मे॒वाव॑रुन्धे , श्या॒मो दख्षि॑णा॒ समृ॑द्ध्यै ।
####  टीका
भागदुघः माहानसिकः गोपालाध्यक्ष इत्येके । 'दुहः कब्धश्च'इति घः ।

### मन्त्रः
रौ॒द्रङ्गा॑वीधु॒कञ्च॒रुम् +++(निर्वपति)+++अ॑ख्षावा॒पस्य॑ गृ॒हे । अ॒न्त॒त ए॒व रु॒द्रन्नि॒रव॑दयते । श॒बल॒ उद्वा॑रो॒ दख्षि॑णा॒ समृ॑द्ध्यै ।

####  टीका

अक्षावापः सभाध्यक्षः । शबलो नानावर्णः । उद्वारः ऊर्ध्ववालः ।
### मन्त्रः
द्वाद॑शै॒तानि॑ ह॒वीꣳषि॑ भवन्ति । द्वाद॑श॒ मासा᳚स्सव्वँथ्स॒रस् स॒व्ँव॒थ्स॒रेणै॒वास्मै॑ रा॒ष्ट्रमव॑रुन्धे । रा॒ष्ट्रमे॒व भ॑वति ॥21॥  

####  टीका

द्वादशेत्यादि । गतम् ॥

### मन्त्रः
यन्न प्र॑तिनि॒र्वपे᳚द्  र॒त्निन॑ आ॒शिषोऽव॑रुन्धीरन्न् ।
####  टीका
5 यन्न प्रतिं निर्वपेदिति ॥ यदि प्रत्यागत्य गृहे न निर्वपेत् रत्निन एवाशिषः फलानि अवरुन्धीरन् ।
### मन्त्रः
प्रति॒निर्व॑पति + इन्द्रा॑य सु॒त्राम्णे॑ पुरो॒डाश॒मेका॑दशकपालम् । इन्द्रा॑याꣳहो॒मुचे᳚ +आ॒शिष॑ ए॒वाव॑रुन्धे ।
####  टीका
तस्मात्प्रत्यागत्य यजमानस्य गृहे इन्द्राय सुत्राम्णे इन्द्रायांहोमुचे निर्वपेत् । स्वयमेवाशिषोऽवरुन्धे ।
### मन्त्रः
अ॒यन्नो॒ राजा॑ वृत्र॒हा राजा॑ भू॒त्वा वृ॒त्रव्वँ॑ध्या॒दित्या॑ह ,+ आ॒शिष॑मे॒वैतामाशा᳚स्ते ।

####  टीका
'अयं नो राजा' इति पुरस्तात् स्विष्टकृतोऽध्वर्युर्जपति । वृत्रं वध्यादिति आशिषमनेनाशास्ते ॥

### मन्त्रः
मै॒त्रा॒बा॒र्॒ह॒स्प॒त्यम्भ॑वति , श्वे॒तायै᳚ श्वे॒तव॑थ्सायै दु॒ग्धे ॥22॥  

####  टीका
6 मेत्राबार्हस्पत्यमिति ॥ अभिषेचनीये उक्थ्ये दीक्षणीया द्विहविष्केयमिष्टिः । मैत्रश्च बार्हस्पत्यश्च । श्वेतायाः श्वेतवत्सायाः दुग्धे बार्हस्पत्यः । तत्प्रभवे आज्ये मैत्रः, 'येऽकर्णास्स आज्ये मैत्रः' इति दर्शनात् ।
### मन्त्रः
बा॒र्॒ह॒स्प॒त्ये मै॒त्रमपि॑दधाति ।

####  टीका
बार्हस्पत्ये मैत्रमपिदधाति मैत्राबार्हस्पत्यमपिदधाति ।
### मन्त्रः
ब्रह्म॑ चै॒वास्मै᳚ ख्ष॒त्रञ्च॑ स॒मीची॑ दधाति ।
####  टीका
एवं ब्रह्मक्षत्रे समीची सङ्गते स्थापयति ।
### मन्त्रः
अथो॒ ब्रह्म॑न्ने॒व ख्ष॒त्रम्प्रति॑ष्ठापयति ।
####  टीका
अपि च बार्हस्पत्ये मैत्रस्य स्थापनात् ब्रह्मणि क्षत्रं प्रतिष्ठापितं भवति ।
### मन्त्रः
बा॒र्॒ह॒स्प॒त्येन॒ पूर्वे॑ण॒ प्रच॑रति , मु॒ख॒त ए॒वास्मै॒ ब्रह्म॒ सꣵश्य॑ति । अथो॒ ब्रह्म॑न्ने॒व ख्ष॒त्रम॒न्वार॑म्भयति ।

####  टीका
बार्हस्पत्येनेत्यादि । गतम् ॥

### मन्त्रः
स्व॒य॒ङ्कृ॒ता वेदि॑र्भवति । स्व॒य॒न्दि॒नम्ब॒र्॒हिः+++(भवति)+++ । स्व॒य॒ङ्कृ॒त इ॒ध्मः +++(भवति)+++,अन॑भिजितस्या॒भिजि॑त्यै । तस्मा॒द्राज्ञा॒मर॑ण्यम॒भिजि॑तम् ।
####  टीका
7 स्वयंकृतेति ॥ 'देवस्य त्वा' इति स्फ्यादानादिकं 'धा असि’ इत्यन्तं न क्रियते । तथा स्वयमेव लूनं बहिर्भवति । असिदादिना न छिनत्ति । स्वयं भग्नान्याहरति । दाप् लवने, इत्यनत्वे छान्दसे । तथा स्वयंकृत इध्मः न व्रश्चनीयः । उभयत्र सन्नहनादिकं तु क्रियत एव । अनभिजितस्याप्यभिजयाय भवति । यदन्यैरभिजेतुमशक्यं तदप्यभिजितं भवति तस्माद्राज्ञामरण्यमप्यभिजितं भवति ।

### मन्त्रः
सैव श्वे॒ता श्वे॒तव॑थ्सा॒ दख्षि॑णा॒ समृ॑द्ध्यै ॥23॥  

####  टीका
सैवेति । यस्या दुग्धे आज्ये च चरुकॢप्तिः सैव श्वेता श्वेतवत्सा दक्षिणा ॥


इति सप्तमे तृतीयोऽनुवाकः ॥  
