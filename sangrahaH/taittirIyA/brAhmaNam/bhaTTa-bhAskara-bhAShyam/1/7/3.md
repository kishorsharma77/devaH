

  
1 रत्निनामेतानीत्यादि ॥ रत्नवन्तो रत्निनः प्रकृष्टैश्वर्याः प्रकृतिविशेषाः तेषां गृहेषु एतानि वक्ष्यमाणानि हवींषि भवन्ति । एते वै राष्ट्रस्य राज्यस्य प्रदातारः एत एव अपादातारः अपहर्तारः । तस्मात्तेषां निर्वापात् त एवास्य राष्ट्रं प्रयच्छन्ति । ततः स्वाधीनसर्वराष्ट्रो भवति ॥

2 अथ यदि सर्वान्रत्निनः समाहृत्य सर्वानेकत्र कृत्वा हवींषि निर्वपेत् । अरत्निनस्ते स्युः रत्निनो न स्युः । न हि प्रकृष्टैश्वर्याणामिदमुचितम् । तस्मात् यथायथं स्वेस्वे गृहे निर्वपति, रत्नित्वस्थापनार्थम् ॥

3 अथ यदि सद्यः समानेऽह्नि एकस्मिन् दिवसे सर्वाणि निर्ववेत् एकेन हविषा यावद्यज्ञफलं प्राप्नोति तावदेव सर्वैरपि अवरुन्धीत एकस्मिन् काले कृतस्यैकत्वात्, तस्मादन्वहमनुक्रमेण दिनेदिने निर्वपति, भूयसीमाशिषं फलमवरुन्धे । बहुतराश्च यज्ञक्रतव आवृत्ता भवन्ति ॥

4 बार्हस्पत्यमित्यादि ॥ मुखत इति । यज्ञोपक्रम एव ब्रह्म ब्रह्मवर्चसं ब्राह्मणजातिं वा तीक्ष्णीकरोति अस्मै यजमानार्थमेव । वावाता महिष्या अन्या आगन्तुर्वेश्या राज्ञो वल्लभा । भगं सौभाग्यमैश्वर्यं वाऽस्मिन् स्थापयति । विचित्तगर्भा प्रज्ञातगर्भा । 'श्वीदितो निष्ठायाम्'इतीट्प्रतिषेधः । पष्ठौही चतुर्वर्षा युग्यपार्श्ववहनशक्ता । पष्ठं वहतीति 'वहश्च'इति क्विपि, 'वाह ऊठ्' 'एत्येधत्यूठ्सु' इति वृद्धिः । परिवृक्तिः राज्ञा भोगात् बहिष्कृता दुर्भगा । कूटा भग्नैकशृङ्गी कुटिलशृङ्गीत्येके । सेनान्यः सेनापतेः । 'उदात्तयणः'इति विभक्त्युदात्तस्य 'नञ् धात्वोः'इति प्रतिषिद्धे 'उदात्तस्वरितयोर्यणः'हति षष्ठी स्वर्यते । सेनां संश्यति निशितीकरोति । सूतः सारथि. । वरुणसवो वरुणानुज्ञा । महानिरष्टः महाकायो निष्कासितवृषणः । ग्रामणीः ग्रामस्याधिपतिः । पूर्ववत् स्वरितत्वम् । पृश्निः शुक्ला, ह्रस्वेत्येके । क्षत्ता वैश्येन शूद्रायां जातः ॥ सर्वकारी राज्ञः प्रतिहार इत्येके । उपध्वस्तः विहतशरीरः । संग्रहीता भाण्डागारिकः । सवात्यौ वत्सान्तरेण दोह्या मृतवत्सा । अन्यदीयं वत्सं समानं वात इति सवात्यौ । वातेश्शतरि उगितश्च'इति ङीप् । भागदुघः माहानसिकः गोपालाध्यक्ष इत्येके । 'दुहः कब्धश्च'इति घः । अक्षावापः सभाध्यक्षः । शबलो नानावर्णः । उद्वारः ऊर्ध्ववालः । द्वादशेत्यादि । गतम् ॥

5 यन्न प्रतिं निर्वपेदिति ॥ यदि प्रत्यागत्य गृहे न निर्वपेत् रत्निन एवाशिषः फलानि अवरुन्धीरन् तस्मात्प्रत्यागत्य यजमानस्य गृहे इन्द्राय सुत्राम्णे इन्द्रायांहोमुचे निर्वपेत् । स्वयमेवाशिषोऽवरुन्धे । 'अयं नो राजा' इति पुरस्तात् स्विष्टकृतोऽध्वर्युर्जपति । वृत्रं वध्यादिति आशिषमनेनाशास्ते ॥

6 मेत्राबार्हस्पत्यमिति ॥ अभिषेचनीये उक्थ्ये दीक्षणीया द्विहविष्केयमिष्टिः । मैत्रश्च बार्हस्पत्यश्च । श्वेतायाः श्वेतवत्सायाः दुग्धे बार्हस्पत्यः । तत्प्रभवे आज्ये मैत्रः, 'येऽकर्णास्स आज्ये मैत्रः' इति दर्शनात् । बार्हस्पत्ये मैत्रमपिदधाति मैत्राबार्हस्पत्यमपिदधाति । एवं ब्रह्मक्षत्रे समीची सङ्गते स्थापयति । अपि च बार्हस्पत्ये मैत्रस्य स्थापनात् ब्रह्मणि क्षत्रं प्रतिष्ठापितं भवति । बार्हस्पत्येनेत्यादि । गतम् ॥

7 स्वयंकृतेति ॥ 'देवस्य त्वा' इति स्फ्यादानादिकं 'धा असि’ इत्यन्तं न क्रियते । तथा स्वयमेव लूनं बहिर्भवति । असिदादिना न छिनत्ति । स्वयं भग्नान्याहरति । दाप् लवने, इत्यनत्वे छान्दसे । तथा स्वयंकृत इध्मः न व्रश्चनीयः । उभयत्र सन्नहनादिकं तु क्रियत एव । अनभिजितस्याप्यभिजयाय भवति । यदन्यैरभिजेतुमशक्यं तदप्यभिजितं भवति तस्माद्राज्ञामरण्यमप्यभिजितं भवति । सैवेति । यस्या दुग्धे आज्ये च चरुकॢप्तिः सैव श्वेता श्वेतवत्सा दक्षिणा ॥

इति सप्तमे तृतीयोऽनुवाकः ॥  
