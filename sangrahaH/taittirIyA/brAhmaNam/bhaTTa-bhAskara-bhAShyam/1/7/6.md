

  
1देवीराप इत्यादि ॥ एवं गृहीतानपांग्रहान्वैतसे द्रोणकलशे अनेन समवनयति । ब्रह्मणा परिबृढेन परेण एना अपस्संसृजति मधुमत्त्वलिङ्गात् । अनाधृष्टाः इति होतृब्राह्मणाच्छंसिनोः धिष्ण्यावन्तरेण सादयति । ब्रह्मणैव साक्षादेनाः सादयति अनाधृष्टत्वलिङ्गात् । सादयतीत्युक्तं, क्वेत्याह - अन्तरेति । गतम् ॥
2हिरण्येनेति ॥ ननु पवित्राभ्यां सर्वत्रोत्पवनं क्रियते, तत्राह - आहुत्यर्थं यत्तदेव पवित्राभ्यामुत्पुनन्ति, तस्मादनाहुत्यर्थत्वादिदं हिरण्येनोत्पूयते व्यावृत्त्यै विभागाख्यापनाय । शतमानमित्यादि । गतम् ॥
3अनिभृष्टमसीति ॥ शतमानं हिरण्यं प्रगृह्णाति । अनिभृष्टं खल्वेतद्धिरण्यं दाहयन्ति चैतन्न नश्यति तादृशं हिरण्यं, वाचो बन्धनं हिरण्यं, हिरण्यवतो हि वाक् श्रोत्रेषु बद्ध्यते, अन्येषां तु न श्रूयते । यद्वा - हिरण्यवतां वाक्प्रतितिष्ठति । तपसोऽग्नेर्जातं हिरण्यम् । सोमस्येति तद्वैतसेऽवदधाति । सोमस्य खल्वेतद्धिरण्यं दात्रं मूल्यत्वेन देयं 'हिरण्येन क्रीणाति' इति ॥
4शुक्रा व इत्यादिभिरुत्पुनाति, शुक्राः निर्मलाः चन्द्राः आह्लादिन्यः अमृता अमृतत्वहेतवः राजसूयाय राज्ञे ऐश्वर्याभिषेकाय तस्माद्राजसूयायेत्युच्यते । राजा सूयते अभिषेकेण ईश्वरोऽनुज्ञायते अस्मिन्निति राजसूयः । 'राजसूयसूर्य' इति निपात्यते ॥
5सधमाद इति त्रिष्टुभा पालाशादिषु गात्रेषु गृह्णाति । वरुणसवः वरुणैश्वर्यम् । एकयेत्यादि । गतम् ॥
6क्षत्रस्येति ॥ तार्प्यमुष्णीषं च यजमानं परिधापयति । सयोनित्वाय क्षत्रस्य योनिमत्त्वं कारणवत्त्वं यथा स्यादिति । घृताक्तं वासः तार्प्यं, त्रपनाम्नो वृक्षस्य वृकारस्त्वगित्येके । उष्णीषः पाण्डुरं वासः ॥
7एकशतेनेत्यादि ॥ एकं च शतं च एकशतम् । 'सङ्ख्या' इति पूर्वपदप्रकृतिस्वरत्वम् । गतमन्यत् । एकशत इति । एकस्य शतस्य पूरण इति डट्,'षष्ठ्यादेः' इति पर्युदासात् मडभावः ॥
8दधीत्यादि ॥ उदुम्बरफलमूलमुदुम्बरम् । शष्पाणि यवाङ्कुरान् खादयति । सुराबलिमिति । सुराबलिरुपहारोऽस्येति । यद्वा - सुरया कुतं बलमस्येति तादृशमेनं यजमानं करोति । वर्णविकारश्छान्दसः । 'आविन्नो अग्निः' इत्याद्या आविदो यजमानं वाचयन् बर्हिरुदानयति गृहपतित्वादिलाभहेतवोऽग्न्यादयो देवता आभवन्ति । एते वा मन्त्राः । ता एता एनं यजमानं आविदं आभिमुख्येन वेत्तव्यं लब्धव्य गृहपतित्वादिकं गमयन्ति । एकैकश्येनाप्याह - अग्निरेवेत्यादि । गतम् ॥
9इन्द्रो वृत्रायेत्यादि ॥ उद्धृतस्स वज्ज्रो दिवमलिखत् अपाटयन् योऽर्यकाय अवकाशं न विदधे दैत्यः । सा द्यौरन्तरिक्षं अर्यम्णः पन्था अभवत् अथेन्द्रो वर्ज्रेणैव द्यावापृथिव्यादिषु जायते , एवं यजमानोपि अनेन मन्त्रेण वैरिणे वज्रं प्रहरति ॥
(अत्र - आभ्यामेव प्रसूतो यजमानो वज्रं भ्रातृव्याय प्रहरति' इति वाक्यमारभ्य सप्तमानुवाकं ‘भूतानामवेष्टीर्जुहोति' इति वाक्यपर्यन्तस्य भागस्य भट्टभास्करीयं भाष्यं सर्वत्रादर्शतपुस्तकेषु नोपलब्धमिति तस्य भागस्य सायणीयमेव भाष्यं संहिताप्रथमकाण्डेऽष्टमप्रश्ने द्रादशत्रयोदशानुवाकगतं प्रकाश्यते ॥) (TS-SB-1.8.12) 10षष्ठमन्त्रं प्रशंसति - आविन्नेति ॥ भूमिरेव कांचिन्मूर्तिं धृत्वा देवमाता अदितिरित्युच्यते । सप्तममन्त्रस्य पूर्वभागं प्रशंसति - आविन्नोऽयमिति । विशा करप्रदायिन्या प्रजया राष्ट्रेण सर्वसस्ययुक्तेन भूमिविशेषेण च यजमानं समर्धयत्येव ॥
11तस्य मन्त्रस्योत्तरभागमुत्तरौ च मन्त्रौ पूर्ववद्व्याचष्टे - महते क्षत्रायेति ॥
12कल्पः - इन्द्रस्य वज्रोसि वार्त्रघ्र इति धनुर्यजमानाय प्रयच्छतीति । पाठस्तु - 'इन्द्रस्य वज्रोसि वार्त्रघ्नस्त्वयाऽयं वृत्रं वध्यात्' इति । हे धनुः! त्वमिन्द्रस्य वज्रवत् महारसाधनमसि, अतस्त्वयाऽयं यजमानो वैरिणं वध्यात् । विधत्ते - इन्द्रस्य वज्रोसीति । कल्पः - शत्रुबाधनास्स्थेति त्रीन् बाणावत इति । बाणा शल्यं तद्युक्ताग्रानित्यर्थः । त्रीनिषून्प्रयच्छतीति शेषः । हे इषवः! यूयं शत्रूणां बाधका भवथ । विधत्ते - शत्रुबाधना इति । प्रयच्छतीत्यनुवर्तते ॥
13कल्पः - पात मा प्रत्यञ्चमिति प्रदीयमानाननुमन्त्रयत इति । पाठस्तु - 'पात मा प्रचञ्चं पात मा तिर्यञ्चमन्वञ्चं मा पात दिग्भ्यो मा पात विश्वाभ्यो मा नाष्ट्राभ्यः पात'18 इति । यदा वैरी पुरतः स्थित्वा बाणं मुञ्चति तदानीमयं विध्यमानो बाणस्य प्रत्यङ्मुखो भवति । पार्श्वयोस्स्थित्वा बाणमोक्षणेऽयं तिर्यग्भवति । पृष्ठतः स्थित्वा बाणमोक्षणे पलायमानोऽयमन्वग्भवति । हे मदीया बाणाः प्रत्यगादिरूपं मां पात परकीयेभ्यः यथोक्तप्रकारेण मां प्रत्यागच्छद्भ्यो बाणेभ्यो रक्षत । युद्धकुशला हि स्वकीयैर्बाणैः परकीयानपसारयन्ति खण्डयन्ति वा अतो मद्धस्तेऽवस्थिता हे बाणाः! सर्वाभ्यो दिग्भ्यो मां पात न केवलं परकीयबाणेभ्य एव रक्षणं, किन्तु विश्वाभ्यस्सर्वाभ्यो नाष्ट्राभ्यो नाशहेतुभ्यः शत्रुकृतपीडाभ्यो मां पात । मन्त्रस्य पूर्वभागं व्याचष्टे - पात मा प्रत्यञ्चमिति ॥ शरव्याः हिंसिकाः परकीयहेतयः, ताश्च पूर्वोक्तरीत्या प्रत्यगादिरूपाः । मध्यमभागं व्याचष्टे - दिग्भ्य इति । दूरदेशवर्तिनीषु दिक्षु स्थित्वा सन्घिविग्रहकारिमनुष्यमुखेन वैरिणो भीषयन्ति ताभ्यो दूरदेशवर्तिनीभ्यो दिग्भ्य एनं यजमानं हस्तस्था बाणाः पान्त्येव । तृतीयभागं व्याचष्टे - विश्वाभ्यो भा नाष्ट्राभ्य इति । अपरिमिताद्बहुविधात् ग्रामापहारादि रूपाद्बाधात् ॥
14कल्पः - हिरण्यवर्णावित्युद्यतावभिमन्त्रयत इति । वेद्धुमुद्यतौ धनुर्बाणयुक्तौ यजमानहस्तौ । पाठस्तु - 'हिरण्यवर्णावुषसां विरोकेऽयस्थूणावुदितौ सूर्यस्यारोहतं वरुण मित्र गर्तं ततश्चक्षाथामदितिं दितिं च'18 इति । हे वरुण! शत्रुनिवारक! वामहस्त! हे मित्र! शत्रुमारक! दक्षिणहस्त! युवां गर्तमारोहतं वेद्धुमुद्यतौ धनुर्बाणयुक्तौ यजमानहस्तौ रथस्योपरिभागं गर्तसदृशमारोहतं परकीयबाणेभ्यो रक्षतं, परितश्चर्मफलकादिभिराच्छादिते सति रथस्योपरिभागो गर्तसदृशो भवति । आरोहणं कदा कर्तव्यमित्युच्यते - उषसां विरोके सूर्यस्योदितौ प्रतिदिनं यान्युषांसि सूर्योदयात्पूर्वभावीनि तेषां सम्बन्धिनि विशिष्ट आलोके प्रवर्तमाने सति यस्सूर्यस्योदयः तस्मिन्नुत्पन्ने सति । कीदृशौ बाहू - हिरण्यवर्णौ सुवर्णखचितकवचप्रतिमोकेन हिरण्यवद्भासमानौ अयस्स्थूणौ लोहस्तम्भवत् अत्यन्तदृढौ । ततो रथारोहणादूर्ध्वं अदितिं अखण्डितां स्वसेनां दितिं खण्डितां परसेनां च चक्षाथां क्रमेणानुग्रहनिग्रहदृष्ट्या समीक्षेथाम् । विधत्ते - हिरण्यवर्णावुषसामिति ॥ उद्ग्रहणमुद्यतयोरभिमन्त्रणम् । बोधायनपक्षे तु - यथा ब्राह्मणं बाहूद्यमनार्थ एव मन्त्रः । इन्द्रियं वीर्यं हस्तपादादिगतसामर्थ्यं तत्सामर्थ्यप्रदत्वात्त्रिष्टुप्छन्दसस्तद्रूपत्वम् ॥
डति सायणीये वेदार्थप्रकाशे तैत्तिरीयसंहिताभाष्ये प्रथमकाण्डेऽष्टमप्रपाठके द्वादशोऽनुवाकः ॥  
