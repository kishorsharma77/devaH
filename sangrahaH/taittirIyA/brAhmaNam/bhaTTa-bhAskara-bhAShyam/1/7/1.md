
### मन्त्रः
ए॒तद्ब्रा᳚ह्मणान्ये॒व पञ्च॑ ह॒वीꣳषि॑ ।   

अथेन्द्रा॑य॒ शुना॒सीरा॑य पुरो॒डाश॒न्द्वाद॑शकपाल॒न्निर्व॑पति ।

####  टीका
1 अथ शुनासीरीयमधिकृत्योच्यते - एतद्ब्राह्मणान्येवेत्यादि ॥ वैश्वदेवब्राह्मणविहितान्येव पञ्च हवींषि प्रथमं भवन्ति ।
### मन्त्रः

####  टीका
षष्ठादि विदधाति - अथेन्द्रायेत्यादि । शुनो वायुः सीर आदित्यः ताभ्यां सहित इन्द्रशब्देनोच्यते ।

### मन्त्रः
सँ॒व्व॒थ्स॒रो वा इन्द्रा॒शुना॒सीरः॑ । सँ॒व्व॒थ्स॒रेणै॒वास्मा॒ अन्न॒मव॑रुन्धे ।   
वा॒य॒व्य॑म्पयो॑ भवति । वा॒युर्वै वृष्ट्यै᳚ प्रदापयि॒ता । स ए॒वास्मै॒ वृष्टि॒म्प्रदा॑पयति । सौ॒र्य॑ एक॑कपालो भवति । सूर्ये॑ण॒ वा अ॒मुष्मिँ॑ल्लो॒के वृष्टि॑र्धृ॒ता ।
####  टीका
संवत्सरो वा इति । इन्द्रश्च शुनश्च सीरश्चेत्येते संवत्सरस्य प्रवर्तकत्वात् संवत्सरः 'सुपां सुलुक्' इति इन्द्रशब्दात् सोराकारः । 'देवताद्वन्द्वे च' इति शुनासीरशब्दे आद्युदात्तः ।

### मन्त्रः
स ए॒वास्मै॒ वृष्टि॒न्निय॑च्छति ॥1॥  
####  टीका
नियच्छति न्यक्पातयति ।
### मन्त्रः
द्वा॒द॒श॒ग॒वꣳ सीर॒न्दख्षि॑णा॒ समृ॑द्ध्यै ।

####  टीका
द्वादशगवमिति । द्वादशभिर्गोभिर्युक्तं लाङ्गलं 'गोरतद्धितलुकि'इत्यच् समासान्तः ॥

### मन्त्रः

दे॒वा॒सु॒रास्सय्यँ॑त्ता आसन्न् । ते दे॒वा अ॒ग्निम॑ब्रुवन्न् । त्वया॑ वी॒रेणासु॑रान॒भिभ॑वा॒मेति॑ ।
सो᳚ऽब्रवीत् ।
त्रे॒धाऽहमा॒त्मानँ॒व्विक॑रिष्य॒ इति॑ । स त्रे॒धाऽऽत्मान॒व्व्यँ॑कुरुत । अ॒ग्निन्तृती॑यम् । रु॒द्रन्तृती॑यम् । वरु॑ण॒न्तृती॑यम् ॥2॥  
####  टीका
2 देवासुरा इत्यादिरिन्द्रतुरीयस्य विधिः । त्रेधेहि । त्रिप्रकारमात्मानं विकरिष्ये विभक्ष्ये इति ।
### मन्त्रः

####  टीका
अग्न्यादीन्स्त्रीन् स्वात्मनो विभागान् पृथक् स्थापितवान् । 'पूरणाद्भागे तीयादन्'इति तृतीयशब्दो अन्प्रत्ययान्त आद्युदात्तः । एवमात्मानं त्रेधा विकृत्य अग्निरब्रवीत् - एवमग्न्यादयस्त्रीणि रूपाणि ममाभवन् ।
अथ को मे चतुर्थं रूपं स्यात् । 'चतुरश्छयतौ'इति छः ।
### मन्त्रः
सो᳚ऽब्रवीत् । क इ॒दन्तु॒रीय॒मिति॑ । अ॒हमितीन्द्रो᳚ऽब्रवीत् । सन्तु सृ॑जावहा॒ इति॑ ।
####  टीका
अथ इन्द्रोऽब्रवीत् अहं चतुर्थं रूपं तव स्यामिति ।
### मन्त्रः

####  टीका
अथाग्निरब्रवीत् तथा क्रियतामिति । किं तु आवां संसृजावहै एकीभवाव, यथा मम त्वं वयस्यः ।
### मन्त्रः

तौ सम॑सृजेताम् । स इन्द्र॑स्तु॒रीय॑मभवत् । यदिन्द्र॑स्तु॒रीय॒मभ॑वत् तदि॑न्द्रतुरी॒यस्ये᳚न्द्रतुरीय॒त्वम् ।

ततो॒ वै दे॒वा व्य॑जयन्त । यदि॑न्द्रतुरी॒यन्नि॑रु॒प्यते॒ विजि॑त्यै ॥3॥  
####  टीका
अथ तौ तथैव कर्तव्यमिति समसृजेताम् । ततस्स इन्द्रस्तुरीयं रूपमग्नेरभवत् । तस्माच्चतुर्थी देवता इन्द्रोऽभूदिति इन्द्रतुरीयत्वम् । बहुव्रीहौ छान्दसमन्तोदात्तत्वम् ।
### मन्त्रः
व॒हिनी॑ धे॒नुर्दख्षि॑णा । यद्व॒हिनी᳚ तेना᳚ग्ने॒यी ।  

यद्गौस् तेन॑ रौ॒द्री ।

यद्धे॒नुस्  तेनै॒न्द्री ।

यथ्स्त्री स॒ती दा॒न्ता तेन॑ वारु॒णी समृ॑द्ध्यै ।
####  टीका
वहिनी धारयितृत्वसामान्यात् प्रीणयितृत्वाच्च । यस्मादियं स्त्री सती दान्ता विधेया दाम्ना वद्धा भवेति । तस्मात् वारुणी पाशेन बद्धत्वात्तस्याः । केचिदाहुः - स्त्री इव सती च साध्वी च दान्ता च दात्रा बद्धा च यस्मात्तस्मात् वारुणी वरुणानुग्राह्या, विपरीता तु वरुणगृहीता नश्यतीति ॥

### मन्त्रः
प्र॒जाप॑तिर्य॒ज्ञम॑सृजत ॥4॥  
तꣳ सृ॒ष्टꣳ रख्षाꣳ॑स्यजिघाꣳसन्न् ।
####  टीका
3 प्रजापतिर्यज्ञमित्यादि ॥ पञ्चावत्तीयविधिः । अजिघांसन् हन्तुमैच्छन् ।
### मन्त्रः
स ए॒ताᳶ प्र॒जाप॑तिरा॒त्मनो॑ दे॒वता॒ निर॑मिमीत ।   
ताभि॒र्वै स दि॒ग्भ्यो रख्षाꣳ॑सि॒ प्राणु॑दत ।
####  टीका
स एता इति । 'अग्नये रक्षोघ्ने स्वाहा, यमाय, सवित्रे, वरुणाय, बृहस्पतये दुवस्वते रक्षोघ्ने' इत्येता एकनेत्रकाश्च प्रागदिदिक्स्थिता उत्पादितत्वात् ।
### मन्त्रः
यत्प॑ञ्चाव॒त्तीय॑ञ्जु॒होति॑ । दि॒ग्भ्य ए॒व तद्यज॑मानो॒ रख्षाꣳ॑सि॒ प्रणु॑दते ।
####  टीका
यत्पञ्चावत्तीयमिति । दिक्षु मध्ये आहवनीयं व्युद्धृत्य पञ्चगृहीतं गृहीत्वा पञ्चाहुतीर्जुहोति - 'ये देवाः पुरस्सदः'1इत्याद्यैः ।
### मन्त्रः
"समू॑ढ॒ꣳ॒ रख्ष॒स्सन्द॑ग्ध॒ꣳ॒ रख्ष॒ " इत्या॑ह , रख्षाꣳ॑स्ये॒व सन्द॑हति ।

####  टीका
समूढमिति । मध्ये तेषामुपसमूहं संदहति समूहं कृत्वा दहति 'अग्नये रक्षोघ्ने'1इत्युत्तराः पञ्चाहुतीर्जुहोति ।
### मन्त्रः
"अ॒ग्नये॑ रख्षो॒घ्ने स्वाहा" इत्या॑ह । दे॒वता᳚भ्य ए॒व वि॑जिग्या॒नाभ्यो॑ भाग॒धेय॑ङ्करोति ।
####  टीका

विजिग्यानाभ्यः रक्षांसि विजितवतीभ्यः । 'सन्लिटोर्जेः'इति कुत्वत् ।
### मन्त्रः
प्र॒ष्टि॒वा॒ही रथो॒ दख्षि॑णा॒ समृ॑द्ध्यै ॥5॥  

####  टीका
प्रष्टिवाही । व्याख्यातः1 । त्रिभिर्युक्तः वीर्यातिशयात् समृद्धिः । केचित्तु - प्रष्टिवाही विकल्प्यते । यस्मिन्नह्नि इन्द्रतुरीयं कर्म क्रियते तस्यां रात्र्यामिदं पञ्चेध्मीयं कर्म ॥

### मन्त्रः
इन्द्रो॑ वृ॒त्रꣳ ह॒त्वा , असु॑रान्परा॒भाव्य॑,  नमु॑चिमासु॒रन्नाल॑भत ।

####  टीका
4 इन्द्रो वृत्रं हत्वेत्यादि ॥ अन्यानसुरान् जित्वा नमुचि नामानमसुरपुत्रं नालभत हन्तुं नाशक्नोत् । असुरस्यापत्यं
आसुरः, शिवादिर्द्रष्टव्यः ।
### मन्त्रः
तꣳ श॒च्या॑ऽगृह्णात् ।
####  टीका
ननु असुरस्य पुत्रोप्यसुर एव तश्च नार्थस्तद्धितवृत्त्या - उच्यते - वर्णविकारेण । तं शच्या शक्तिविशेषेण मल्लवदगृह्णात् ।
### मन्त्रः
तौ सम॑लभेताम् ।
####  टीका
अथ तौ समलभेतां अन्योन्यं संरब्धावभवताम् । कपिलकादित्वाल्लत्वविकल्पः ।
### मन्त्रः
सो᳚ऽस्माद॒भिशु॑नतरोऽभवत् ।

####  टीका
अथ नमुचिः अस्मात् इन्द्रात् अभिशुनतरः बलेन अभिवृद्धतरोऽभवत् । श्वयतेः 'ओदितश्च'इति निष्ठानत्वम् । संप्रसारणं, दीर्घाभवः छान्दसः ।

### मन्त्रः
सो᳚ऽब्रवीत् , " स॒न्धाꣳ सन्द॑धावहै , अथ॒ त्वाऽव॑स्रख्ष्याम , न मा॒ शुष्के॑ण॒ नार्द्रेण॑ हनः ,न दिवा॒ न नक्त॒म् " इति॑ ।
####  टीका
अथ स प्रवृद्धबलो नमुचिरिन्द्रमब्रवीत् - सन्धां सन्धिं समयं संदधावहै करिष्यावः । गोपोषं पुष्णातीतिवत् सामान्यवचनो द्वितीयो द्रष्टव्यः । 'आतश्चोपसर्गे' इत्यङ् । यदीत्थं करिष्यते अथ त्वाऽवस्रक्ष्यामि विमोक्ष्यामि । कथमिति चेत् - अतः प्रभृति मां न शुष्केण नार्द्रेण हनः हन्याः । तथा न दिवा न च नक्तं मां हन्याः तव विमोचनस्यायं पण इति ।


### मन्त्रः
स ए॒तम॒पाम्फेन॑मसिञ्चत् । न वा ए॒ष शुष्को॒ नार्द्रो व्यु॑ष्टाऽऽसीद् , अनु॑दित॒स्सूर्यः॑ । न वा ए॒तद्दिवा॒ न नक्त᳚म् ।
####  टीका
अथ तथेत्यभ्युपगते इन्द्रं मुमोच । अथेन्द्रस्तमभिसन्धित्सुः अपां फेनमसिञ्चत् आयुधत्वेनोत्पादितवान् न ह्येष शुष्को न चार्द्रः ।  
अथ यदा रात्रिः व्युष्टाऽऽसीत् सूर्यश्चानुदितः न ह्ययं कालो दिवा अनूदितत्वाच्च सूर्यस्य । न च नक्तं विभातत्वाद्रजन्याः ।

### मन्त्रः
तस्यै॒तस्मिँ॑ल्लो॒के  अ॒पाम्फेने॑न॒ शिर॒ उद॑वर्तयत् ।

####  टीका
अथ एतस्मिन्लोके अनहोरात्रात्मके अवकाशे अपां फेनेनाशुष्कार्द्रस्वरूपेण तस्य नमुचेश्शिर उदवर्तयत् ऊर्ध्वं प्रवर्तयत् । अच्छिनदिति यावन् ।

### मन्त्रः
तदे॑न॒मन्व॑वर्तत । मित्र॑द्रु॒गति॑ ॥7॥  

####  टीका
अथ तत् उद्वर्तितं शिरः एनमिन्द्रमन्ववर्तत अन्वधावत् । किंकिं ब्रुवन् - मित्रद्रुगिति । मित्राय द्र्ह्यतीति मित्रद्रुक् । 'सत्सूद्विष'इति क्विप्, भषभावः छान्दसः, 'वा द्रुहमुह'इति घत्वम् । आमन्त्रिताद्युदात्तत्वम् । हे मित्रद्रोहिन्! हनिष्यसीति वदन्नन्ववर्तत ।
### मन्त्रः

स ए॒तान॑पामा॒र्गान॑जनयत् । तान॑जुहोत् । तैर्वै स रख्षा॒ꣳ॒स्यपा॑हत ।
####  टीका
अथेन्द्रः अपामार्गान् जनयित्वा हुत्वा रक्षांसि हतवान् तेन शिरसा सह सर्वाणि रक्षांसि नाशितवान् ।
### मन्त्रः

यद॑पामार्गहो॒मो भव॑ति रख्ष॑सा॒मप॑हत्यै ।
####  टीका

यदित्यादि । गतम् ॥

### मन्त्रः
ए॒को॒ल्मु॒केन॑ यन्ति । तद्धि रख्ष॑साम्भाग॒धेय᳚म् ।
####  टीका
5 एकेन उल्मुकेन दक्षिणाग्नेराहृतेन ॥

### मन्त्रः
इ॒मान्दिशँ॑य्यन्ति ।
ए॒षा वै रख्ष॑सा॒न्दिख् , स्वाया॑मे॒व दि॒शि रख्षाꣳ॑सि हन्ति ॥8॥  
####  टीका
इमामिति । उत्तरापराम् ॥

### मन्त्रः
स्वकृ॑त॒ इरि॑णे जुहोति प्रद॒रे वा᳚ ।  
ए॒तद्वै रख्ष॑सामा॒यत॑नम् ।   
स्व ए॒वायत॑ने॒ रख्षाꣳ॑सि हन्ति ।  
####  टीका
6 स्वकृत इरिण इत्यादि ॥ व्याख्यातम् ॥
### मन्त्रः
प॒र्ण॒मये॑न स्रु॒वेण॑ जुहोति ।   
ब्रह्म॒ वै प॒र्णो ब्रह्म॑णै॒व रख्षाꣳ॑सि हन्ति ।
####  टीका

पर्णमयेन पलाशेन । 'द्व्यचश्छन्दसि'इति मयट् ।
### मन्त्रः
"दे॒वस्य॑ त्वा सवि॒तुᳶ प्र॑स॒व" इत्या॑ह । स॒वि॒तृप्र॑सूत ए॒व रख्षाꣳ॑सि हन्ति ।

####  टीका

'देवस्य त्वा' इत्यनुद्रुत्य 'रक्षसो वधं जुहोमि'4 इत्यपामार्गसक्तून् ।
### मन्त्रः
"ह॒तꣳ रख्षोऽव॑धिष्म॒ रख्ष॒ " इत्या॑ह । रख्ष॑सा॒ꣳ॒ स्तृत्यै᳚ ।

####  टीका
अथ 'हतं रक्षः'4 इति स्रुवमनुप्रहृत्य 'अवधिष्म रक्षः'4 इत्युत्तिष्ठति । रक्षसां हिंसाया एव भवति ।
### मन्त्रः
यद्वस्ते॒ तद्दख्षि॑णा नि॒रव॑त्यै ।

####  टीका
तदानीं यद्वस्ते वासस्तद्दक्षिणां ददाति निरवत्त्यै निष्कृष्य रक्षांसि प्रस्थापयितुम् । क्तिन् पूर्वोक्तदिशा ।
### मन्त्रः
अप्र॑तीख्ष॒माय॑न्ति । रख्ष॑साम॒न्तर्‌हि॑त्यै ॥9॥
####  टीका
अप्रतीक्षमित्वादि । गतम् ॥

इति सप्तमे प्रथमोऽनुवाकः ॥  
