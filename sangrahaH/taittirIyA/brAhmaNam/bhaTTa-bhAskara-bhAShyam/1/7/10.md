

  
1 अथ वेश्वदेव्यामिक्षायां यजमानो दक्षिणं सव्यं च बाहुमुपावहरते - मित्रोसीत्यादि ॥ मित्रशब्दस्य सूर्यवाचित्वात्तन्नाम्ना व्यवहृतस्य दक्षिणबाहोरहोरूपत्वं, वरुणशब्दस्यान्यकारवदावरणवाचित्वात् तन्नाम्ना व्यवहृतस्य रात्रिरूपत्वमिति भावः । अहोरात्राभ्यामेनं दक्षिण सव्यं चोपावहरति । किंच - मैत्रो दक्षिणो हस्तः प्राथम्यात् । सव्यो वारुणः संवृतत्वात्, आमिक्षा च वैश्वदेवी, विश्वेषु देवेषु चान्तर्भूतौ मित्रावरुणौ । तस्मात् स्वं भागधेयं भजनीयं संबन्धिनं संतानं प्रति मित्रं वरुणं च एतौ हस्तावुपावहरति ॥

2 समहमिति तामभिमृशति ॥ वैश्वदेव्यः प्रजास्सर्वदेवसाधारणत्वात् । तास्सर्वा आद्या आत्मनो भोग्याः करदाः कुरुते ॥

3 क्षत्रस्य नाभिरसीति आसन्दीं मिनोति ॥ क्षत्रस्य योनि सीत्यधीवासमास्तृणातीत्येके । सयोनित्वाय यजमानस्य सयोनित्वख्यापनाय ॥

4 स्योनामिति तत्रासीदन्तमनुमन्त्रयते ॥ स्योनत्वादि यथा यजुर्वदति तथा तद्भवत्येव ॥

5 निषसादेति आसीनमभिमन्त्रयते ॥ साम्राज्यं सम्राजम् । स्वार्थे ष्यञ्, चातुर्वर्ण्यादित्वात् । साम्राज्यवन्तं वा । 'क्रत्वादयश्च'इत्युत्तरपदाद्युदात्तत्वम् ॥

6 ऋत्विक्षु रत्निषु च सर्वतः पर्युपविष्टेष्वध्वर्युं राजाऽभिमन्त्रयते - ब्रह्मानिति ॥ अध्वर्युः प्रत्याह - त्वं राजन् ब्रह्माऽसीत्यादि । सवितारं प्रेरयितारं सत्यसवं अमोधानुज्ञम् । एवं ब्रह्मणो होतुरुद्गातुश्चामन्त्रणादि । इन्द्र ईश्वरोसि । सत्यौजाः अवितथबलः, मित्रं स्निग्ध. सुशेवः सुसुखः । 'आद्युदात्तं द्व्यच्छन्दसि'इत्याद्युदात्तत्वम् । वरुणो वारकः शत्रूणां सत्यधर्माणं अमोघक्रियम् । 'धर्मादनिच्केवलात्'॥

7 सविताऽसीत्यादि ॥ ऐतेन सवितृकीर्तनेन तदीयां गायत्रीं यजमानायाभिव्याहरति । इन्द्रकीर्तनेन त्रिष्टुभं मित्रकीर्तनेन जगतीम् । सत्यं अवितथफलहेतवः, एतानि छन्दांसि, तस्मादेतत्संबन्धात् सत्यमवितथफलमवावरुन्ध । यद्वा - सत्यमनुष्टुभमिति सत्यवचनान्वयात् विपर्ययाच्च सत्यानृतात्मत्वमनुष्ट्वभः, तस्य वाङ्मयत्वात् । वरुणोपि सत्यानृतात्मा पापिनो वारको गृह्नाति पाशेन, इतरास्तु मोचकोऽनुगृह्णाति । तस्माद्वरुणकीर्तनेन अनुष्टुभमेवाभिव्याहरति । ततस्सत्यानृते अवरुन्धे विधेयीकरोति । ततस्ते उदिते उद्भूते उक्ते वा अयथाविषयोदिते एनं न हिंस्तः । एवं वेदितारमित्यपि, किं पुनः कर्तारम् ॥

8 इन्द्रस्येति ब्रह्मा स्फ्यं राज्ञे प्रयच्छति ॥ वज्रस्थानीयेन स्फ्येन अस्मै यजमानाय अवरपरं अवरान् परांश्च सेनापुरुषान् रन्धयति वशीकरोति । 'रधिजभोरचि'इति नुम् । अवरपरस्य सेनाङ्गत्वादेकवचनम् । आहिताग्न्यादित्वावत् परनिपातः । एवं हि तच्छ्रेयः प्रशस्ततरं भवति । यदस्मै एते अवरे परेचोभयेऽपि रध्येयुः संसिद्ध्येयुः । रध हिंसासंराध्योः, दैवादिकः । यद्वा - अवरः परोऽन्यो यथा भवति तथा रन्धयति तथा वज्रप्रदानात् । अन्तोदात्तत्वं छान्दसम् । प्रतिहिताद्यक्षावापान्तं प्रत्तेन वज्रेण सोऽक्षावापोऽन्ते अधिदेवनं परश्शतान् परस्सहस्रान् वाऽक्षान्युप्य 'दिशोऽभ्ययं राजाऽ भूत्' इति पञ्चाक्षान्राज्ञे प्रयच्छति । एते अक्षाः ये पञ्चास्मै दीयन्ते एते सर्वे अयाः कृतत्रेताद्वापरकलयश्चत्वारो युगपादाः पञ्चमं युगं तस्मादयस्थानीयाक्षपञ्चकप्रदानेन एनं राजानं अपराजायिनं कदाचिदपि काले अपराजयशीलं करोति ॥

9 ओदनमिति ॥ ब्राह्मणादयोपि दीव्यन्तः ओदनं उद्ब्रुवते उद्देश्यं ब्रुवते पणत्वेन परिभाषन्ते । परमेष्ठिस्थानीयः खल्वोदनः, धारकत्वात् सर्वस्य । परमांश्रियमेनं ऋचो गाधामिश्राः श्रियं गमयन्ति । सुश्लोकादिमङ्गल्यनाम्नः संगृहीतृभागदुघक्षत्तॄन् एतैः पदैराह्वयति । आशिषमित्यादि । सुश्लोकादिहेतुत्वमेषामाशास्ते तेन, लभते च तथेत्यर्थः ॥

10 शौनश्शेपमिति ॥ ऋचो गाधामिश्राः परश्शताः परस्सहस्रा वा शस्त्रविशेषः तं होतारमाख्यापयते वाचयति, यजमानः वरुणपाशात् पापपाशान्मुक्तो भवति । परश्शतमिति । शतात् परः परश्शतं, पारस्करादित्वात् सुट् । शतात्परा ऋचो भवन्ति शतायुरित्यादि । गतम् ॥

11 'मारुतस्य चेत्यादि ॥ गतम् । अत्र मारुतेनैकविंशतिकपालेन वैश्वदेव्यामिक्षया प्रचरति । तत्राग्नये स्विष्टकृते उभयोस्समवद्यति । 'अपां नप्त्रे स्वाहा'39इत्यादयः तिस्र आडुतयः । अवभृथेन प्रचर्य अप्सु प्रथमा, उदकान्तगार्हपत्ययोर्मध्ये दर्भस्तम्बे द्वितीया, पुनरेव गार्हपत्ये तृतीया । त्रय इत्यादि । गतम् ॥

इति भट्टभास्करमिश्रविरचिते यजुर्वेदभाष्ये पारक्षुद्रभाष्ये प्रथमेऽष्टके सप्तमप्रपाठके दशमोऽनुवाकः ॥
समाप्तश्च प्रपाठकः ॥  
