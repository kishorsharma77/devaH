---
title:  ०२, कर्मानुष्ठानार्हः नक्षत्ररूपः पुण्यकालः
unicode_script: devanagari
---
## नक्षत्रेष्टिकाण्डम्

### मन्त्रः
यत्पुण्य॒न्नख्ष॑त्रन् तद्बट्कु॑र्वीतोपव्यु॒षम् ।

####  टीका
1 यत्पुण्यं इत्यादि ॥ पुण्यकर्मणोऽनुरूपं आत्मनश्चानुकूलं यन्नक्षत्रं इष्टं तत् बट् कुर्वीत । बडिति सत्यनाम । तत् सत्यं चिह्नं कुर्वीत । तेन वा चिह्नमाकाशं कुर्वीत । अस्मिन् आकाशावकाशे इदं नक्षत्रमिति उपव्युषं उषस्समीपे विवासनकाले । छान्दसो डः समासान्तः ।
### मन्त्रः
य॒दा वै सूर्य॑ उ॒देत्य्॑ अथ॒ नख्ष॑त्र॒न्नैति॑ ।

####  टीका
पुनः कालं विशिनष्टि - यदा सूर्य उदेति अथ तत्पुण्यं नक्षत्रं नैति न तिरोहितं भवति तादृशे विवासनकाले तत्पुण्यं नक्षत्रं यत्राकाशावकाशे तिष्ठति तं प्रदेशं सत्यं कुर्वीत अविपर्यस्तं जानीयात् ।
### मन्त्रः
याव॑ति॒ तत्र॒ सूर्यो॒ गच्छे᳚द्, यत्र॑ जघ॒न्य॑म्पश्ये᳚त् , ताव॑ति कुर्वीत यत्का॒री स्यात् ।

####  टीका
अथैवं ज्ञात्वा तस्मात् चिह्नितात् प्रदेशात् जघन्यं पश्चाद्भागत्वेन यत्र पश्येत् तत्राकाशप्रदेशे यावति काले सूर्यो गच्छेत् तावति ततः प्रागेव कुर्वीत अविपर्यस्तः स्वं तत् कर्म यत्कारी यत्कर्मकरिष्यन् स्यात् ।
### मन्त्रः
पु॒ण्या॒ह ए॒व कु॑रुते ।

####  टीका
पुण्याह एव कुरुते । एवं क्रियमाणं सत्स्वपि दोषेषु पुण्याहे कृतं भवति, अज्ञातानामपि मुहूर्तादिदोषाणां शान्त्यै भवतीति भावः । अथ यत्र न चेत् कर्मयोज्यं नक्षत्रं तदहर्नातीव पुण्यमिति । केचिदाहुः - 'अथ नक्षत्रं नैति'इत्यन्तं समानम् । यावति काले तत्र चिह्निते प्रदेशे सूर्यो गच्छेत् यावता कालेन तं क्षदेशं प्रविशेत् ततः प्रभृति कर्म कुर्यात् । आकुत इत्याह - यावति काले तत्पुण्यं नक्षत्रं जघन्यं अस्तं गतं पश्येत् अस्तं गच्छता चरमं पश्येत् गणयेत् तावति ततः ततः प्रागेव कुर्यात् न ततः परमिति ॥

अनारभ्योक्तत्वेऽपि प्राकृतानां नियतकालत्वात् तद्व्यतिरिक्तार्थमिदम् ॥

### मन्त्रः
ए॒वꣳ ह॒ वै य॒ज्ञेषु॑ञ्च श॒तद्यु॑म्नञ्च मा॒थ्स्यो नि॑रवसाय॒याञ्च॑कार ॥ 6 ॥  

####  टीका
2 एवमित्यादि॥ निरवसाययांचकार ईदृशे मुहूर्ते कर्म कारयित्वा अन्योन्यो[न्यं]निष्क्रृष्य श्रैष्ठ्ये स्थापयामास । अभ्यषिञ्चदित्येके ॥

### मन्त्रः
यो वै न॑ख्ष॒त्रिय॑म्प्र॒जाप॑ति॒व्ँवेदो॒॒भयो॑रेनल्ँ लो॒कयो᳚र्विदुः ।
####  टीका
3 यो वा इत्यादि ॥ नक्षत्रियं नक्षत्रसमूहात्मानम् । 'नक्षत्राद्धः'इति घः । एनमुभयोर्लोकयोः दिवि पृथिव्यां च विदुः जानन्ति । उभयोर्लोकयोरपि विख्यातो भवतीत्यर्थः ।
### मन्त्रः
हस्त॑ ए॒वास्य॒ हस्तः॑ । चि॒त्रा शिरः॑ । निष्ट्या॒ हृद॑यम् । ऊ॒रू विशा॑खे । प्र॒ति॒ष्ठाऽनू॑रा॒धाः । ए॒ष वै न॑ख्ष॒त्रिय॑ᳶ प्र॒जाप॑तिः । य ए॒वव्ँ वेदो॒॒भयो॑रेनल्ँ लो॒कयो᳚र्विदुर् अ॒स्मिꣵश्चा॒मुष्मिꣵ॑श्च । ॥ 7॥  
####  टीका
हस्त एवेत्यादि । व्यपदेशादिभिः तद्भाव उपचर्यते । चित्रा चायनीया उत्तमाङ्गम् । निष्टा स्वाती । 'अधो निष्ट्या वितस्त्यां तु' इति हृदयत्वम् । विविधशाखत्वात् ऊरूविशाखे । ऋद्धिहेतुत्वात् प्रतिष्ठा अनूराधाः ॥

### मन्त्रः
याङ्का॒मये॑त दुहि॒तर॑म्प्रि॒या स्या॒दिति॑ तान्निष्ट्या॑यान्दद्यात् । प्रि॒यैव भ॑वति ।
####  टीका
4 ईदृशत्वज्ञानस्य फलं वक्तुं पुनराम्नातं - यामित्यादि ॥ प्रिया पत्युः स्यादिति । तां स्वात्यां दद्यात् । प्रिया भवत्येव, निष्ट्याया हृदयत्वात् ।
### मन्त्रः
नेव॒ तु पुन॒रा ग॑च्छति ।
####  टीका

अपि च निष्ट्यायास्तस्याङ्गविशेषत्वात् न पुनरियं पितृगृहं आगच्छति । यद्वा - न पुनरागच्छतीव । पत्युरतिवल्लभत्वात् क्षणमात्रमपि तत्पार्श्वं न जहाति । तुशब्दोपि व्यावृत्त्या निन्दास्तुतिमाचष्टे, न निषेधति ॥

### मन्त्रः
अ॒भि॒जिन्नाम॒ नख्ष॑त्रम् , उ॒परि॑ष्टादषा॒ढाना᳚म् अ॒वस्ता᳚च्छ्रो॒णायै᳚ ।

दे॒वा॒सु॒रास्सय्यँ॑त्ता आसन्न् ।  
ते दे॒वास्तस्मि॒न्नख्ष॑त्रे॒ऽभ्य॑जयन्न् ॥ 8 ॥  

यद॒भ्यज॑यन्न् तद॑भि॒जितो॑ऽभिजि॒त्त्वम् ।

####  टीका
5 अभिजिदित्यादि ॥ गतम् ॥ अनपजय्यं पुनरन्येनापजेतुमशक्यं 'ययतोश्चातदर्थे'इत्युत्तरपदान्तोदात्तत्वम् । अनपजय्यं यथा तथा ।
### मन्त्रः

यङ्का॒मये॑तानपज॒य्यञ्ज॑ये॒दिति॑  तमे॒तस्मि॒न्नख्ष॑त्रे यातयेत् ।

अ॒न॒प॒ज॒य्यमे॒व ज॑यति पा॒पप॑राजितमिव॒ तु ।
####  टीका
एतस्मिन्निति । अषाढाश्रोणयोराद्यन्तयोः पादयोः । आद्यन्तयोरिति केचित् । यातयेत् जयोपायेषु प्रवर्तयेत् । यती प्रयत्ने ।
### मन्त्रः

पापपराजितं पापेन पराजितं पापोपहतमिव निवारकाभावात् । यद्वा - यत्नेन [यत्नो न?] जयति तस्य पापमेव तज्जयति न तस्य यत्नोपेक्षित इति । 'तृतीया कर्मणि'इति पूर्वपदप्रकृतिस्वरत्वम् । पूर्ववन्निन्दास्तुतिरेव ॥

### मन्त्रः
प्र॒जाप॑तिᳶ प॒शून॑सृजत ।   
ते नख्ष॑त्त्रन्नख्षत्त्र॒मुपा॑तिष्ठन्त ।  

####  टीका
6 प्रजापतिः पशूनित्यादि ॥ पशवस्सर्वं नक्षत्रं उपातिष्ठन्त उपासर्पन् ।
### मन्त्रः
ते स॒माव॑न्त ए॒वाभ॑वन्न् ।
####  टीका
ते समावन्त एवाभवन् । समा अनुपचिता एवातिष्ठन्त न वृद्धिं गताः । समादावतुप् स्वार्थिकः ।
### मन्त्रः
ते रे॒वती॒मुपा॑तिष्ठन्त ॥ 9 ॥  

ते रे॒वत्या॒म्प्राभ॑वन्न् ।
####  टीका
ते रेवत्युपस्थानेन प्रभूता अभवन् ।
### मन्त्रः
तस्मा᳚द्रे॒वत्या᳚म्पशू॒नाङ्कु॑र्वीत । यत्किञ्चा᳚र्वा॒चीन॒ꣳ॒ सोमा᳚त् प्रैव भ॑वन्ति ।

####  टीका
तस्माद्रेवत्यां पशूनां संबन्धि कर्म इष्टिपश्वादिकं प्राक् सोमात् कुर्वीत । प्रभवन्त्येव ॥

### मन्त्रः
स॒लि॒लव्ँ वा इ॒दम॑न्त॒रासी᳚त् ।   
यदत॑रन्न् तत्तार॑काणान्तारक॒त्वम् ।
####  टीका
7 सलिलं वा इत्यादि ॥ इदं द्यावापृथिव्योरन्तरं सलिलं सलिलकल्पं अप्रतिष्ठत्वात् अव्यक्तावस्थां गतं आसीत् तत्र पृथिव्युद्धरणक्षोभे बुद्बुदकल्पा यस्मात् अतरन् उत्तीर्यान्तस्स्थिताः तत् आसां तारकत्वम् ॥

### मन्त्रः
यो वा इ॒ह यज॑ते ऽ॒मुꣳ स लो॒कन्न॑ख्षते । तन्नख्ष॑त्राणान्नख्षत्र॒त्वम् ॥ 10 ॥  
####  टीका
8 यो वा इत्यादि ॥ इह इष्ट्वा अमुं च लोकं नक्षत्रपथात्मकं नक्षते गच्छति देवीभूय वर्तते । नक्ष गतौ । तस्मात् नक्षत्रत्वं तेन निहितत्वात् नक्षेरौणादिकः कर्मण्यत्रप्रत्ययः ।
### मन्त्रः
दे॒व॒गृ॒हा वै नख्ष॑त्राणि , य ए॒वव्ँ वेद॒  गृ॒ह्ये॑व भ॑वति ।
यानि॒ वा इ॒मानि॑ पृथि॒व्याश्चि॒त्राणि॑ , तानि॒ नख्ष॑त्राणि ।
####  टीका
यस्माद्दिवं गच्छतां नक्षत्रैस्सम्बन्धात् तेषां देवीभवतां गृहाः नक्षत्राणि नक्षत्रतुल्यानि चित्राकारत्वादेव पृथिव्याश्चित्रस्थानीयानि नक्षत्रस्थानीयानि दिविष्ठानां तथोपलब्धेश्च ।
### मन्त्रः
तस्मा॑दश्ली॒लना॑मꣵ श्चि॒त् नाव॑स्ये॒न् न य॑जेत ।

####  टीका
तस्मादश्लीलनाम्नि विकृतस्वभावे प्रतिकूलनक्षत्रस्थानीये अत एव अश्लीनाम्नि निन्दिते ग्रामादौ नावस्येत् न वसेत् । न च तत्र यजेत । इदं च पुण्याहप्रसङ्गेनोक्तं अपुण्याहस्थानीयत्वादस्य ग्रामादेः । तदेव वैकृतमश्लीलवदश्लीलम् । मत्वर्थीयः सिध्मादिलक्षणो लच् । तादृशं नाम यस्य । तादृश नामग्रहणं प्रसिद्ध्युपसंग्रहार्थम् । 'सुपां सुलुक्'इति सप्तम्या लुक् । 'न ङिसंबुद्ध्योः'इति लोपप्रतिषेधः ।
### मन्त्रः
यथा॑ पापा॒हे कु॑रु॒ते । ता॒दृगे॒व तत् ।

####  टीका
यथा पापाहे पापनक्षत्रे कर्मायोग्ये कर्म कुरुते तादृक् पापनक्षत्रकल्पे चित्रे ग्रामादौ लोकनिन्दिते यदवस्यति यच्च यजते ॥

### मन्त्रः
दे॒व॒न॒ख्ष॒त्राणि॒ वा अ॒न्यानि॑ ॥ 11 ॥  
य॒म॒न॒ख्ष॒त्राण्य॒न्यानि॑ ।
####  टीका
9 देवनक्षत्राण्यन्यानि एतेन पुण्याहपापाहकोटिद्वयात्मना नक्षत्राणि विभजति । देवनक्षत्राणि देवलोकप्रत्यासन्नानि पुण्यान्यहानि । यमनक्षत्राणि पापाहानि ।
### मन्त्रः
कृत्ति॑काᳶ प्रथ॒मम् । विशा॑खे उत्त॒मम् । तानि॑ देवनख्ष॒त्राणि॑ ।


####  टीका
कानि पुनस्तानीत्याह - कृत्तिकाः प्रथममित्यादि । किंपुनर्लक्षणमित्याह यानीत्यादि । देवनक्षत्राणि देवलोकं दक्षिणेन परियन्ति यमनक्षत्राणि तु यमलोकमुत्तरेण परियन्ति । 'एनबन्यतरस्याम्'इत्येनप्प्रत्ययः । परियन्ति परिपाट्या क्रमेणावतिष्ठन्ते गत्यभावात् । नक्षत्राणां ज्योतिश्चक्रापेक्षया पर्ययणम् । कृत्तिकादीन्युत्तरेण तावति प्रदेशे अदूरेण देवलोकः, अभ्यन्तरत्वात् ।
### मन्त्रः
अ॒नू॒रा॒धाᳶ प्र॑थ॒मम् । अ॒प॒भर॑णीरुत्त॒मम् । तानि॑ यमनख्ष॒त्राणि॑ ।   

यानि॑ देवनख्ष॒त्राणि॑ , तानि॒ दख्षि॑णेन॒ परि॑यन्ति ।   
यानि॑ यमनख्ष॒त्राणि॑ , तान्युत्त॑रेण +++( परि॑यन्ति)+++।
####  टीका

अनूराधादीनि तु दक्षिणेन तावति प्रदेशे यमलोकः बाह्यत्वात् । केचित् आहुः - देवनक्षत्राणीति देवानां सबन्धिन्य इष्टका अभेदेन उच्यन्ते । तान्यग्रौ दक्षिणतः परिपाट्या उपधीयन्ते । यमनक्षत्राणि तूत्तरत उपधीयन्ते इतीष्टकाद्वारेण नक्षत्राणामेव लक्षणमुक्तमिति ॥

### मन्त्रः
अन्वे॑षामरा॒थ्स्मेति॒ तद॑नूरा॒धाः ।

####  टीका
10 इदानीं यमनक्षत्राणां पापाहत्वं दर्शयितुं अनूराधादीनि पदानि व्युत्पादयति - अन्वेषामित्यादि ॥ देवासुरास्संयत्ता आसन्नित्यत्र प्रकृतमधिकृत्योच्यते । तत्र देवनक्षत्रैरसुरानजयन् देवा हीनशक्तिकानकुर्वन्, यमनक्षत्रैस्तु दिनेदिने विविधान्निग्रहानकुर्वन् असुराणां तानीदानीं क्रमेण दर्शयति - एषां अनूराधानां अन्वरात्स्म वयं हेतावनोः कर्मप्रवचनीयत्वम् । व्यत्ययेन षष्ठी । एता अनु एतैः हेतुभिः वयं संसिद्धिं युद्धसामग्रीसंपत्तिं गताः तस्मात् अनूराधाः। अधिकरणे घञ् 'उपसर्गस्य घञ्यमनुष्ये'इति दीर्घत्वं थाथादिना उत्तरपदान्तोदात्तत्वम् । असुरानभिभूय यस्मादेषु देवैरित्थं कृतार्थता ख्यापिता तस्मादनूराधाः ।
### मन्त्रः
ज्ये॒ष्ठमे॑षामवधि॒ष्मेति॒ तज्ज्ये᳚ष्ठ॒घ्नी ।

####  टीका
एषां असुराणां ज्येष्ठं प्रधानं अवधिष्मेति यत्रामन्यन्त सा ज्येष्ठघ्नी । ज्येष्ठी ज्येष्ठा एकदेशो लुप्यते यथा - भीमसेनो भीम इति । 'अमनुष्यकर्तृके च'इति टक् ।
### मन्त्रः
मूल॑मेषावृख्षा॒मेति॑ । तन्मू॑ल॒वर्ह॑णी ।  

####  टीका
एषां असुराणां मूलमवृक्षाम उत्पाटितवन्तो वयं स्यामेति यस्याममंसत सा मूलवर्हणी ।
### मन्त्रः
यन्नास॑हन्त । तद॑षा॒ढाः ।

####  टीका
सहनमासु नास्तीति अषाढाः । 'नञ् सुभ्याम्'इत्युत्तरपदान्तोदात्तत्वम् ।
### मन्त्रः
यदश्लो॑णत् तच्छ्रो॒णा ।

####  टीका
यस्मादियमसुरशरीरेषु अश्लोणत्, श्लोणृ संघाते । प्लक्षाम्रजम्बूवृक्षाणां शोणितक्षयमकरोदिति यावत् । तस्मात् श्रोणा । कपिलकादित्वाल्लत्वविकल्पः ।
### मन्त्रः
यदशृ॑णोत् । तच्छ्रवि॑ष्ठाः ।

२२

यस्मादियं देवेभ्यः अशृणोत् उक्तं शृणोति स्वविधेयभूताऽतिष्ठत् तस्मात् श्रविष्टाः । 'तुश्छदसि'इतीष्ठन् ।
### मन्त्रः
यच्छ॒तमभि॑षज्यन्न् । तच्छ॒तभि॑षक् ।

####  टीका
यस्माद्देवाः शतं बहूनात्मीयान् अभिषज्यन् क्षताद्यपनोदनाय अचिकित्सन्त तस्मात् शतभिषक् ।
### मन्त्रः
प्रो॒ष्ठ॒प॒देषूद॑यच्छन्त ।

####  टीका
यस्मादेषु देवा पादौ चरणावात्मीयौ उदयच्छन्त प्रोत्थितावकुर्वन् युद्धभूमेरुत्थिता इति यावत्, तस्मात् प्रोष्ठपदा । पृषोदरादिः । यस्मादस्यां अरवन्त शब्दमकुर्वन् । व्यत्ययेन शप् ।
### मन्त्रः


रे॒वत्या॑मरवन्त ।

२२
युद्धभूमेरुत्थाय यस्यां सिंहनादमकुर्वन् तस्माद्रेवती । पृषोदरादिः ।
### मन्त्रः
अ॒श्व॒युजो॑रयुञ्जत ।


####  टीका
यस्मादनयो. अयुञ्जत अश्वादिकं गमनाय युक्तं अकुर्वन् तस्मादश्वयुजौ ।
### मन्त्रः
अ॒प॒भर॑णी॒ष्वपा॑वहन्न् ।
तानि॒ वा ए॒तानि॑ यमनख्ष॒त्राणि॑ ।

####  टीका
यस्मादसुरान् परागतासून्यसुरशरीराणि अपावहन् अपानुदन्त तस्मादपभरण्यः । अधिकरणे ल्युट् ।

### मन्त्रः
यान्ये॒व दे॑वनख्ष॒त्राणि॑ । तेषु॑ कुर्वीत यत्का॒री स्यात् । पु॒ण्या॒ह ए॒व कु॑रुते ॥ 14 ॥  
२२
यस्मादेवं तस्मात् तानि तादृग्विधानि एतानि अनूराधादीनि नक्षत्राणि अमङ्गल्यकर्माधारभृतत्वाद्देवानां, तस्मादेतद्व्यतिरिक्तानि यानि देवनक्षत्राणि कृत्तिकादीनि तेष्वेव स्वानुकूलेषु कर्मानुरूपेषु च इष्टं कर्म कुर्यात् । एवं कृतं पुण्याहे एव कृतं भवति ॥


इति पञ्चमे द्वितीयोऽनुवाकः ॥  
