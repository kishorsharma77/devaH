---
title:  १२,  सप्तच्छन्दः प्रपञ्चनम् 
unicode_script: devanagari
---

## आध्वरब्राह्मणम्
## नक्षत्रेष्टिकाण्डम्‌

### मन्त्रः
तस्यावा॑चोऽवपा॒दाद॑बिभयुः ।  

####  टीका
1 तस्यावाच इत्यादि ॥ उक्तमेकविंशेनादित्यस्य मात्रामिन्द्रो गत इति । तस्य आदित्यात्मन इन्द्रस्य अवाचोऽवपादात् अधः पतनात् अबिभयुः कदाचिदयमवाक्पतेदिति देवा भीतिं गताः । पद्यतेर्घञ्, थाथादिना उतरपदान्तोदात्तत्वम् ।
### मन्त्रः
तमे॒तेषु॑ स॒प्तसु॒ छन्द॑स्स्वश्रयन्न् ।  

####  टीका
अथ तमेतेषु गायत्र्यादिषु सप्तसु छन्दस्सु अश्रयन् स्थापितवन्तः सप्तछन्दांस्याश्रयमकुर्वन् साम्नि । तत् तस्मात्तदाधारस्य सामविशेषस्य श्रायन्तीयत्वम् ।
### मन्त्रः
यदश्र॑यन्न् तच्छ्रा॑य॒न्तीय॑स्य श्रायन्तीय॒त्वम् ।  

####  टीका
श्रयत्यनेन छन्दांस्यादित्य इति श्रायन्तीयम् ।
### मन्त्रः
यदवा॑रयन्न् तद्वा॑रव॒न्तीय॑स्य वारवन्तीय॒त्वम् ।  
तस्यावा॑च ए॒वाव॑पा॒दाद॑बिभयुः ।
####  टीका
यत् यस्माच्चावाक्पतनादादित्यं अवारयन् निवारितवन्तो देवाः, तद्वारवन्तीयस्य सामविशेषस्य वारवन्तीयत्वम् ॥

### मन्त्रः
तस्मा॑ ए॒तानि॑ स॒प्त च॑तुरुत्त॒राणि॒ छन्दा॒ꣳ॒स्युपा॑दधुः ।  

####  टीका
2-3 तस्मात् सामद्वारेण गायत्र्यादीनि सप्त चतुरुत्तराणि छन्दांस्युपादधुः समन्तादुत्तम्भनत्वेन स्थापितवन्तः, चतुर्भिश्च चतुर्भिरुत्तरैः पूर्वस्मात्पूर्वस्मादुत्तराणि उद्गततराणीति । चतुर्विंशत्यक्षरा गायत्री, अष्टाविंशत्यक्षरा उष्णिगित्यादि । अथ तेषां छन्दसां मध्ये त्रीणि पङ्क्त्यादीनि छन्दांसि आदित्यं अत्यरिच्यन्त अतिक्रम्य स्थितानि । तेन तमुत्तम्भयितुमयोग्यानि ।

### मन्त्रः
तेषा॒मति॒ त्रीण्य॑रिच्यन्त ।  
न त्रीण्युद॑भवन्न् ॥ 55 ॥  
####  टीका
अथ त्रीणि गायत्र्यादीनि छन्दांसि आदित्यं नोदभवन् न प्राप्नुवन् ऊनप्रमाणत्वादादित्यमप्राप्य स्थितानि तेन तान्यप्युत्तम्भनासमर्थानि ।
### मन्त्रः

स बृ॑ह॒तीमे॒वास्पृ॑शद् द्वाभ्या॑म॒ख्षरा᳚भ्याम॒हो॒रा॒त्राभ्या॑मे॒व ।  
####  टीका
अथ मध्ये स्थितां बृहतीमेव आदित्यः अस्पृशत् अन्यूनानतिरिक्तत्वात् उत्तम्भकत्वेनास्पृशत् । स एवैनमधारयत् इति यावत् ।

केन प्राकारेण बृहतीमादित्योऽस्पृशदित्पाह - द्वाभ्यामक्षराभ्यामित्वादि । द्वाभ्यां अविनाशाभ्यां नित्यप्रपृत्ताभ्यामेव क्वचित् बृहती सम्पद्यते । संवत्सरात्मकाहोरात्रसमुदायस्य बृहतीत्वेन रूपणात् तदवयवयोरहोरात्रयोः अक्षरत्वेन रूपणं क्रियते । बृहत्येव इत्थं भूत्वा आदित्यं देवं धारयितुं समर्था तस्मात् स बृहतीमेवास्पृशदिति । अन्यानि छन्दांसि नैवमहोरात्र्यां अन्येनैव [रात्राभ्यामनन्येनैव?] प्रकारेण आदित्यं स्पृशन्ति । तस्मात् तानि न्यूनान्यतिरिक्तानि चेत्युक्तम् । बृहत्यां तु षट्त्रिंशदक्षरसममितषट्त्रिंशदहोरात्रविशेषसमासादितबृहती एव [हतीसमभावक?] संवत्सरात्मिकां [संवत्सरात्मकस्य?] देवस्य आदित्यस्य सङ्ख्यातानुरूप्यं वहन्त्यां आदित्यः प्रतितिष्ठति ।
### मन्त्रः
तदा॑हुᳵ कत॒मा सा दे॒वाख्ष॑रा बृह॒ती, यस्या॒न्तत्प्र॒त्यति॑ष्ठत् ।  

####  टीका

कतमा सा देवाक्षरा बृहती यस्यामादित्यः प्रतितिष्ठतीति,
### मन्त्रः
द्वाद॑श पौर्णमा॒स्यः॑ ।द्वाद॒शाष्ट॑काः ।  द्वाद॑शामावा॒स्याः᳚ ।  ए॒षा वाव सा दे॒वाख्ष॑रा बृह॒ती ,  
यस्या॒न्तत्प्र॒त्यति॑ष्ठ॒दिति॑ ।  

####  टीका
एवं पृष्टे उत्तरं - द्वादशेत्यादि । देवाः आदित्याः, ते च द्वादश, ते च त्रिरावृत्ताः षट्त्रिंशत् । बृहती च षट्त्रिंशदक्षरा । तिथयोऽप्येता द्वादशद्वादश संवत्सरे संभूय षट्त्रिंशदित्येवं देवनिरूप्याक्षरा बृहती इति उत्तरं ब्रूयात् ॥

### मन्त्रः
यानि॑ च॒ छन्दाꣳ॑स्य॒त्यरि॑च्यन्त,  
यानि॑ च॒ नोदभ॑वन्न् ,तानि॒ निर्वी᳚र्याणि ही॒नान्य॑मन्यन्त ।
####  टीका
4 यानि चेत्यादि ॥ अन्यानि यानि छन्दांसि न्यूनातिरिक्तानि निर्वीर्याणि कार्यं कर्तुमसमर्थानि तानि हीनानि वयं स्मः इति अमन्यन्त उत्तम्भनकार्यात् गळितानि निर्वीर्याण्यभवन् ।
### मन्त्रः
"साऽब्र॑वीद्बृह॒ती ।  
"मामे॒व भू॒त्वा मामुप॒ सꣵश्र॑य॒त" इति॑ ।  

####  टीका
अथ सा बृहती छन्दांसि अब्रवीत् मामेव भूत्वा मद्रूपमेव प्राप्य । भू प्राप्तौ । मया तुल्याक्षरतां प्राप्य मामुपसंश्रयत मत्समीपे मया तुल्यकार्याणि वर्तध्वं इति ।
ततः छन्दोभिः ओं तथेत्यनुमते स्वयमेव बृहती तेषामक्षरसाम्यमकरोत् ॥

### मन्त्रः
च॒तुर्भि॑र॒ख्षरै॑रनु॒ष्टुग्बृ॑ह॒तीन्नोद॑भवत् ।  

####  टीका
5 चतुर्भिरित्यादि ॥ द्वात्रिंशदक्षराऽनुष्टुप् षट्त्रिंशदक्षरा बृहती बृहत्यात्मानं आदित्यं चतुर्भिरक्षरैः नोदभवत् ।
### मन्त्रः
च॒तुर्भि॑र॒ख्षरै᳚ᳶ प॒ङ्क्तिर्बृ॑ह॒तीमत्य॑रिच्यत ।  

####  टीका
पङ्क्तिः चतुश्चत्वारिंशदक्षरा चतुर्भिरक्षरैः बृहतीमत्यरिच्यत
### मन्त्रः
तस्या॑मे॒तानि॑ च॒त्वार्य॒ख्षरा᳚ण्यप॒च्छिद्या॑दधात् ॥ 57 ॥  

####  टीका

अथ एतानि पङ्क्त्या अधिकानि चत्वार्यक्षराणि अतोऽपच्छिद्य तस्यां अनुष्टुभि अदधात् ।
### मन्त्रः
ते बृ॑ह॒ती ए॒व भू॒त्वा बृह॒तीमुप॒ सम॑श्रयताम् ।  

####  टीका
एवं कृते ते द्वे अपि अनुष्टुप्पङ्क्ती बृहती बृहत्यौ बृहतीतुल्याक्षरे एव भूत्वा बृहत्या समेत्य तुल्यकार्ये अभूताम् ॥

### मन्त्रः

अ॒ष्टा॒भिर॒ख्षरै॑रु॒ष्णिग्बृ॑ह॒तीन्नोद॑भवत् ।  
अ॒ष्टा॒भिर॒ख्षरै᳚स्त्रि॒ष्टुग्बृ॑ह॒तीमत्य॑रिच्यत ।  
तस्या॑मे॒तान्य॒ष्टाव॒ख्षरा᳚ण्यप॒च्छिद्या॑दधात् ।  
ते बृ॑ह॒ती ए॒व भू॒त्वा बृह॒तीमुप॒ सम॑श्रयताम् ।  
####  टीका
6 अष्ठाभिरित्यादि ॥ अष्टाविंशत्यक्षरा उष्णिक् । चक्षुश्चत्वारिंशदक्षरा त्रिषुप् । तयोः अष्टाक्षरापच्छेदादानाभ्यां बृहतीप्रकारः कृतः ॥

### मन्त्रः
द्वा॒द॒शभि॑र॒ख्षरै᳚र्गाय॒त्री बृ॑ह॒तीन्नोद॑भवत् ।  
द्वा॒द॒शभि॑र॒ख्षरै॒र्जग॑ती बृह॒तीमत्य॑रिच्यत ।  
तस्या॑मे॒तानि॒ द्वाद॑शा॒ख्षरा᳚ण्यप॒च्छिद्या॑दधात् ॥ 58 ॥  
ते बृ॑ह॒ती ए॒व भू॒त्वा बृह॒तीमुप॒ सम॑श्रयताम् ।  
####  टीका
7 द्वादशभिरिति ॥ चतुर्विंशत्यक्षरा गायत्री । अष्टाचत्वारिंशदक्षरा जगती, तस्मात् तयोः द्वादशाक्षरापच्छेदादानाभ्यां बृहतीभावमकरोत् । अथ सर्वैश्छन्दोभिः उत्तम्भित आदित्यस्तिष्ठतीति ॥

### मन्त्रः
सो᳚ऽब्रवीत्प्र॒जाप॑तिः ।  
"छन्दाꣳ॑सि॒ रथो॑ मे भवत ।  यु॒ष्माभि॑र॒हमे॒तमध्वा॑न॒मनु॒ सञ्च॑रा॒णि "इति॑
####  टीका
8 सोऽब्रवीदित्यादि ॥ आदित्यः प्रजापतिरित्येके । अध्वा लोकरक्षामार्गः । युष्माभिः रथभूतैः अनु क्रमेण सञ्चराणि । 'समस्तृतीया युक्तात्'इति व्यत्ययेन न प्रवर्तते ।
### मन्त्रः
तस्य॑ गाय॒त्री च॒ जग॑ती च प॒ख्षाव॑भवताम् ।  

####  टीका
पक्षौ चक्रे बाह्ये गायत्रीजगत्यौ ।
### मन्त्रः
उ॒ष्णिक्च॑ त्रि॒ष्टुप्च॒ प्रष्ट्यौ᳚ ।  

####  टीका
अथाभ्यन्तरेण प्रष्टयौ बहिर्युजावश्वौ । उष्णिक्त्रिष्टुभौ ।
### मन्त्रः
अ॒नु॒ष्टुप्च॑ प॒ङ्क्तिश्च॒ धुर्यौ᳚ ।  
बृ॒ह॒त्ये॑वोद्धिर॑भवत् ।  
####  टीका
अथ तयोरन्तरा धुर्यौ अन्तर्युजावश्वौ अनुष्टुप् पङ्क्तिश्च [बृहती] उद्धिः ऊर्ध्वा स्थापनीया उपवेशनफलकरूपा अभवत् ।
### मन्त्रः
स ए॒तञ्छ॑न्दोर॒थमा॒स्थायै॒तमध्वा॑न॒मनु॒ सम॑चरत् ।  

####  टीका
स प्रजापतिस्तादृशं रथमारुह्यानुदिनमेतन्मार्गं संचरति ।
### मन्त्रः
ए॒तꣳ ह॒ वै छ॑न्दोर॒थमा॒स्थायै॒तमध्वा॑न॒मनु॒ सञ्च॑रति ।  
येनै॒ष ए॒तथ्स॒ञ्चर॑ति ।  

####  टीका
यः पुमान् एवं रथमनुसंदधानः सोमेन यजते यश्च एनं रथं एवं ध्यायति स एष उभयविधोपि पुरुषः येन अध्वना एषः प्रजापतिः एतत् दृश्यमानं स्थानं संचरति तमेतमेवाध्वानं छन्दोरथमारूढोऽनुदिनं संचरति ।
### मन्त्रः
य ए॒वव्विँ॒द्वान्थ्सोमे॑न॒ यज॑ते ।  
य उ॑ चैनमे॒वँव्वेद॑ ॥ 59 ॥  
####  टीका

अत्र एवंशब्देन 'देवासुराः' इत्याद्यनुवाकचतुष्टयोक्तस्साङ्गः सोमयागप्रकारः परामृश्यते । अतोऽयं सोमयागस्य प्रयोगविधिर्द्रष्टव्यः ॥

### मन्त्रः

####  टीका
इति श्रीभट्टक्षभास्करविरचिते पारक्षुद्रभाष्ये प्रथमाष्टकस्य पञ्चमे प्रपाठके द्वादशोऽनुवाकः ॥
प्रपाठकश्च समाप्तः ॥  
