---
title:  ०४,  सोमशेषभूता पात्रस्तुतिः  (आध्वरब्राह्मणशेषः)
unicode_script: devanagari
---
## नक्षत्रेष्टिकाण्डम् 
### मन्त्रः
ब्र॒ह्म॒वा॒दिनो॑ वदन्ति ।
कति॒ पात्रा॑णि य॒ज्ञव्ँव॑ह॒न्तीति॑ । त्रयो॑द॒शेति॑ ब्रूयात् ।
####  टीका
1 अथाध्वरब्राह्मणशेषः सोमार्षेयम् ॥ ब्रह्मवादिनो वदन्ति कति पात्रणीत्यादिरनुवाकः सोमार्षेयम् । कतीति संख्याप्रश्नः । कति पात्राणि यज्ञोपकरणानि यज्ञं वहन्ति निर्वर्तयन्ति ।
### मन्त्रः
स यद्ब्रू॒यात् , कस्तानि॒ निर॑मिमी॒तेति॑ । प्र॒जाप॑ति॒रिति॑ ब्रूयात् ।

####  टीका
स इति । स पर्यनुयोक्ता यदि ब्रूयात् यदि पुनरपि पृच्छेत् इति ।
### मन्त्रः
स यद्ब्रू॒यात् । कुत॒स्तानि॒ निर॑मिमी॒तेति॑ । आ॒त्मन॒ इति॑ ।

####  टीका
क इति कर्तृप्रश्नः । आत्मन इति । स्वस्मादित्यर्थः ॥

### मन्त्रः
प्रा॒णा॒पा॒नाभ्या॑मे॒वोपाꣳ॑श्वन्तर्या॒मौ निर॑मिमीत ॥ 19 ॥  
व्या॒नादु॑पाꣳशु॒सव॑नम् +++( निर॑मिमीत)+++।  
वा॒च ऐ᳚न्द्रवाय॒वम् +++( निर॑मिमीत)+++।   
####  टीका
2 अथैकैकश्येन व्याचष्टे - प्राणापानाभ्यामिति ॥ प्राणादिभ्य उत्पन्नत्वात् गृहीतत्वात्तेभ्य एव साद्यन्ते 'एष ते योनिः प्राणाय त्वा’ इत्यादिना ।
### मन्त्रः

द॒ख्ष॒क्र॒तुभ्या᳚म्मैत्रावरु॒णम् +++( निर॑मिमीत)+++।   
श्रोत्रा॑दाश्वि॒नम् +++( निर॑मिमीत)+++।
चख्षु॑षश्शु॒क्राम॒न्थिनौ᳚+++( निर॑मिमीत)+++ ।   
####  टीका
दक्षक्रतू उत्साहसंकल्पौ ।
### मन्त्रः
आ॒त्मन॑ आग्रय॒णम् +++( निर॑मिमीत)+++।   
अङ्गे᳚भ्य उ॒क्थ्य᳚म् +++( निर॑मिमीत)+++ ।   
आयु॑षो ध्रु॒वम् +++( निर॑मिमीत)+++ ।   
####  टीका
आत्मा देहः ।
### मन्त्रः
प्र॒ति॒ष्ठाया॑ ऋतुपा॒त्रे +++( निर॑मिमीत)+++ ।   

####  टीका
प्रतिष्ठा पादौ ॥
### मन्त्रः
य॒ज्ञव्ँवाव तम्प्र॒जाप॑ति॒र्निर॑मिमीत ।  

####  टीका
यज्ञं वावेत्यादि ॥ यज्ञापेक्षमेकवचनं पुल्लिङ्गता च । तान्येतानि खलु पात्राणि प्रजापतिः पूर्वं यज्ञं निर्मितवान् ।
### मन्त्रः
स निर्मि॑तो॒ नाद्ध्रि॑यत॒ सम॑व्लीयत ।   
####  टीका
स तथा निर्मितो यज्ञो नाध्रियत नावतिष्ठत, अपि तु समव्लीयत व्यशीर्यत । व्ली विशरणे ।
### मन्त्रः
स ए॒तान्प्र॒जाप॑तिरपिवा॒पान॑पश्यत् ।    
तान्निर॑वपत् ।

####  टीका
स इत्यादि विशीर्णं यज्ञं पश्यन् स प्रजापतिरेतान् अपिवापान् प्रतिनिग्राह्यादीन् अपश्यत् निरवपत् । विशीर्णस्य यज्ञस्य अपिवपनं पुनरुत्पादनं येषु ते अपिवापाः । करणे घञ्, थाथादिना उत्तरपदान्तोदात्तत्वम् ।
### मन्त्रः
तैर्वै स य॒ज्ञमप्य॑वपत् ।  
####  टीका
स तैर्यज्ञमप्यवपत् पुनरुदपादयत् ।
### मन्त्रः

यद॑पिवा॒पा भव॑न्ति य॒ज्ञस्य॒ धृत्या॒ अस॑व्व्लँयाय ॥ 20 ॥  
####  टीका
यदित्यादि । गतम् । असंव्लयः अविशरणम् ॥

इति पञ्चमे चतुर्थोऽनुवाकः ॥  
