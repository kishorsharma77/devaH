

  
1 अथाध्वरब्राह्मणशेषः सोमार्षेयम् ॥ ब्रह्मवादिनो वदन्ति कति पात्रणीत्यादिरनुवाकः सोमार्षेयम् । कतीति संख्याप्रश्नः । कति पात्राणि यज्ञोपकरणानि यज्ञं वहन्ति निर्वर्तयन्ति । स इति स पर्यनुयोक्ता यदि ब्रूयात् यदि पुनरपि पृच्छेत् इति । क इति कर्तृप्रश्नः । आत्मन इति । स्वस्मादित्यर्थः ॥

2 अथैकैकश्येन व्याचष्टे - प्राणापानाभ्यामिति ॥ प्राणादिभ्य उत्पन्नत्वात् गृहीतत्वात्तेभ्य एव साद्यन्ते 'एष ते योनिः प्राणाय त्वा’ इत्यादिना । दक्षक्रतू उत्साहसंकल्पौ । आत्मा देहः । प्रतिष्ठा पादौ ॥
यज्ञं वावेत्यादि ॥ यज्ञापेक्षमेकवचनं पुल्लिङ्गता च । तान्येतानि खलु पात्राणि प्रजापतिः पूर्वं यज्ञं निर्मितवान् । स तथा निर्मितो यज्ञो नाध्रियत नावतिष्ठत, अपि तु समव्लीयत व्यशीर्यत । व्ली विशरणे । स इत्यादि विशीर्णं यज्ञं पश्यन् स प्रजापतिरेतान् अपिवापान् प्रतिनिग्राह्यादीन् अपश्यत् निरवपत् । विशीर्णस्य यज्ञस्य अपिवपनं पुनरुत्पादनं येषु ते अपिवापाः । करणे घञ्, थाथादिना उत्तरपदान्तोदात्तत्वम् । स तैर्यज्ञमप्यवपत् पुनरुदपादयत् । यदित्यादि । गतम् । असंव्लयः अविशरणम् ॥

इति पञ्चमे चतुर्थोऽनुवाकः ॥  
