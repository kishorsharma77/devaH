---
title:  ०३, कर्मानुष्ठानार्हः दिवसभागरूपः होयोपादेयकालविभागः
unicode_script: devanagari
---
## नक्षत्रेष्टिकाण्डम्‌

### मन्त्रः

दे॒वस्य॑ सवि॒तुᳶ प्रा॒तᳶ प्र॑स॒वᳶ प्रा॒णः ।  
वरु॑णस्य सा॒यमा॑स॒वो॑ऽपा॒नः ।
####  टीका
1 देवस्य सवितुरित्यादि ॥ सवितुर्निजोदयेन सर्वस्य प्रेरयितुः देवस्य प्रसवः अनुज्ञैव स प्रातःकालः, तत्र सर्वाणि कर्माणि निजोदयेन देवोऽनुजानातीति कृत्वा, अत एव प्राणः प्राणस्थानीयः कर्मणाम् । अनेन कर्माणि प्राणन्तीव । वरुणस्य वारकस्य । तमसा विश्वं छादयितुमारभमाणस्य आसवः अनुज्ञैव सायंकालः प्रदोषः । यद्वा - आच्छेद आसवः कर्मणामुपरमः । अत एव अपानः अपानस्थानीयः, अपानन्त्येव कर्माणि अनेनेति ॥

### मन्त्रः
यत्प्र॑ती॒चीन॑म्प्रात॒स्तना᳚त्  प्रा॒चीनꣳ॑ सङ्ग॒वात्  ततो॑ दे॒वा अ॑ग्निष्टो॒मन्निर॑मिमत ।
####  टीका
2 एवमिमौ द्वौ कालौ आद्यन्तौ, अथ मध्यवर्तिन आह - यदित्यादि ॥ प्रातस्तनात् कालात् प्रतीचीनं संगवात् कालात् प्राचीनं दिवसस्याष्टमं द्वितीयम् । ततः कालात् सारमादाय अग्निष्टोमं निरमिमत देवाः ।
### मन्त्रः
तत्तदात्त॑वीर्यन्निर्मा॒र्गः ।

####  टीका
तत् तस्मात् तत् आत्तवीर्यं गृहीतसारं अत एव निर्मार्गः । ऋजीषः । निर्मृज्यते त्यज्यते इति निर्मार्गः ।
### मन्त्रः
मि॒त्रस्य॑ सङ्ग॒वः ।

####  टीका
अयं संगवः तृतीयं अष्टमो भागो मित्रस्य ।
### मन्त्रः
तत्पुण्य॑न्तेज॒स्व्यहः॑ ।

####  टीका
तत् अनात्तसारत्वात् पुण्यं तेजस्वि उज्ज्वलं अहः अहरकदेशः ।
### मन्त्रः
तस्मा॒त्तर्‌हि॑ प॒शव॑स्स॒माय॑न्ति ।

####  टीका
तस्मात् तर्हि तस्मिन् काले पशवस्समायन्ति दिगन्तेषु चरित्वा व्रजं समागच्छन्ति तस्मात्सङ्गवत्वमिति ॥

### मन्त्रः
यत्प्र॑ती॒चीनꣳ॑ सङ्ग॒वात् प्रा॒चीन॑म्म॒ध्यन्दि॑नात्  ततो॑ दे॒वा उ॒क्थ्य॑न्निर॑मिमत । तत्तदात्त॑वीर्यन्निर्मा॒र्गः ।

####  टीका
3 अथ सङ्गवमध्यन्दिनयोः मध्यमादष्टमांशाच्चतुर्थात् उक्थ्यं निरमिमत ॥ तत्तदित्यादि । गतम् ।
### मन्त्रः
बृह॒स्पते᳚र्म॒ध्यन्दि॑नः ।

####  टीका
अथ बृहस्पतेर्मध्यन्दिनः पश्चमोऽष्टमांशः ।

### मन्त्रः

तत्पुण्य॑न्तेज॒स्व्यहः॑ ।   
तस्मा॒त्तर्‌हि॒ तेख्ष्णि॑ष्ठन्तपति ।
####  टीका
तत्पुण्यमित्यादि । गतम् । तस्मात्तर्हि तदानीं तेक्ष्णिष्ठं तीक्ष्णतमं तपति तपनः । छान्दसमेत्वम् ॥

### मन्त्रः
यत्प्र॑ती॒चीन॑म्म॒ध्यन्दि॑नात्  प्रा॒चीन॑मपरा॒ह्णात् ततो॑ दे॒वाष्षो॑ड॒शिन॒न्निर॑मिमत ।  
तत्तदात्त॑वीर्यन्निर्मा॒र्गः ॥ 16 ॥   

####  टीका
4 अथ मध्यन्दिनापराह्णयोः मध्यमादष्टमांशात् षष्ठात् षोडशिनं निरमिमत ॥ तदित्यादि । गतम् ।
### मन्त्रः
भग॑स्यापरा॒ह्णस् तत्पुण्य॑न्तेज॒स्व्यहः॑ ।


####  टीका
अथ भगस्य सप्तमोऽष्टमांशः अपराह्णः, तत्पुण्यं, तेजस्वि ।
### मन्त्रः
तस्मा॑दपरा॒ह्णे कु॑मा॒र्यो॑ भग॑मि॒च्छमा॑नाश्चरन्ति ।

####  टीका
तस्मात् तदानीं कुमार्यो भगं श्रियं सौभाग्यमिच्छन्त्यः चरन्ति मण्डनपरा वर्तन्ते ॥

### मन्त्रः
यत्प्र॑ती॒चीन॑मपरा॒ह्णात् प्रा॒चीनꣳ॑ सा॒यात्  ततो॑ दे॒वा अ॑तिरा॒त्रन्निर॑मिमत ।
तत्तदात्त॑वीर्यन्निर्मा॒र्गः ।
####  टीका
5 अथापराह्णसायंकालयोर्मध्यमादष्टमांशात् अतिरात्रं निरमिमत ॥ तदित्यादि । गतम् ।
### मन्त्रः

वरु॑णस्य सा॒यन् तत्पुण्य॑न्तेज॒स्व्यहः॑ ।
####  टीका
अथ वरुणस्य सायं प्रदोषकालः ।
### मन्त्रः
तस्मा॒त्तर्‌हि॒ नानृ॑तव्वँदेत् ॥ 17 ॥  

####  टीका
तत्पुण्यं तेजस्वि तस्मात् तदानीं नानृतं वदेत् वारुणत्वात्तस्य । ब्राह्मणं हि भवति - 'अनृतवादिनो वरुणो हिनस्ति'इति, 'अतृते खलु वै क्रियमाणे वरुणो गृह्णाति'इति च । तूष्णीमेवासनं वरमिति ॥

### मन्त्रः
ब्रा॒ह्म॒णो वा अ॑ष्टावि॒ꣳ॒शो नख्ष॑त्राणाम् ।
####  टीका
6 ब्रह्मणो वा इत्यादि ॥ अष्टाविंशमिदं नक्षत्रं ब्राह्मणो नाम । अष्टविंशतेः पूरणोऽष्टाविंशः । नक्षत्राणीवायमपि पुण्याहवाचनमुहूर्तकारीति कृत्वा ।
### मन्त्रः
स॒मा॒नस्याह्न॒ᳶ पञ्च॒ पुण्या॑नि॒ नख्ष॑त्राणि ।

####  टीका
अथ तत् देवनक्षत्रैस्समानकार्यत्वं ब्राह्मणस्याह - समानस्य एकस्य अह्नः उक्तेन प्रकारेण पुण्यानि शोभनानि नक्षत्राणि नक्षत्रांशाः पश्च प्रातःकालसङ्गवमाध्यन्दिनापराह्णसायंकालाः ।
### मन्त्रः
च॒त्वार्य॑श्ली॒लानि॑ । तानि॒ नव॑ ।

####  टीका
अथ अश्लीलानि अशोभनानि चत्वारि अग्निष्टोमोक्थ्यषोडश्यतिरात्रोत्पत्त्या हृतसाराणि । तान्युभयानि संहत्य नव भवन्ति ॥

### मन्त्रः
यच्च॑ प॒रस्ता॒न्नख्ष॑त्राणा॒य्ँयच्चा॒वस्ता᳚त्
तान्येका॑दश , ब्रा॒ह्म॒णो द्वा॑द॒शः ।  
य ए॒वव्ँ वि॒द्वान्थ्स॑व्ँवथ्स॒रव्व्रँ॒तञ्चर॑ति ।
####  टीका
7 अथ यच्च परस्तान्नक्षत्राणां सायंकालात्पूर्वा सन्ध्या यच्चावस्तात् प्रातस्सन्ध्या ते द्वे भवतः । अथ ताभ्यां संहतानि एकादश भवन्ति । ब्राह्मणो द्वादशः । इदं नक्षत्रकार्यकारित्वं ब्राह्मणस्य ।
### मन्त्रः
स॒व्ँव॒थ्स॒रेणै॒वास्य॑ व्र॒तङ्गु॒प्तम्भ॑वति ।
####  टीका
एवं ब्राह्मणेन सह द्वादशत्वान्वयात् संवत्सरं संवत्सरस्थानीयं ऐकाहिकं व्रतं कर्म विद्वान्यश्चरति अस्य एतत् व्रतं एकेनाह्ना क्रियमाणमपि संवत्सरेण गुप्तं भवति । केचिदाहुः - 'शुक्रं परस्तात् ज्योतिरवस्तात्' इति उक्ते तयोरपि तस्मिन्नक्षत्रे क्रियमाणस्य कर्मणः साद्गुण्यहेतुत्यात् संवत्सरसिद्धिरिति ।

### मन्त्रः
स॒मा॒नस्याह्न॒ᳶ पञ्च॒ पुण्या॑नि॒ नख्ष॑त्राणि ।   
च॒त्वार्य॑श्ली॒लानि॑ । तानि॒ नव॑ । आ॒ग्ने॒यी रात्रिः॑ , ऐ॒न्द्रमहः॑ , तान्येका॑दश । आ॒दि॒त्यो द्वा॑द॒शः ।   
य ए॒वव्ँ वि॒द्वान्थ्स॑व्ँवथ्स॒रव्व्रँ॒तञ्चर॑ति ।
स॒व्ँव॒थ्स॒रेणै॒वास्य॑ व्र॒तङ्गु॒प्तम्भ॑वति ॥ 18 ॥  
####  टीका
समानस्येत्यादिना अन्यथा द्वादशत्वं प्रतिपादयति ।
आग्नेय्या रात्र्या ऐन्द्रेण चाह्ना आदित्येन सह तानि द्वादशेति । गतमन्यत् ॥

इति पञ्चमे तृतीयोऽनुवाकः ॥  
