

  
1 देवा वै यद्यज्ञ इत्यादि ॥ अयमनुवाको राजसूयब्राह्मणम् । वैश्वदेवं काण्डम् । यज्ञे यज्ञविषये यद्देवा अकुर्वत असुरा अपि तदकुर्वत अथ असुराः पृष्ठभागात् ऊर्ध्व यद्वपनं पृष्ठमुपक्रम्य उपपक्षश्मश्रुकेशक्रमेण यदूर्ध्वं वपनं तन् नापश्यन् । पृष्ठग्रहणेन तत्सहचरितौ उपपक्षौ लक्ष्येते । कथं तर्हि तेऽवपन्तेत्याह - ते केशानित्यादि । केशश्मश्रूपपक्षक्रमेणावाचीनं वपनमकुर्वन् । ततस्ते अवाञ्चः पतित्वा पराभूता अभवन् । यस्येत्यादि । गतम् ॥

2 अथ देवा इत्यादि ॥ उपपक्षश्मश्रुकेशक्रमेण ऊर्ध्वमवपन्त ततस्ते संपन्नास्स्वर्गं गताः । यस्येत्यादि । गतम् ॥

3 अथैतदित्यादि ॥ वप्त्रे वपनार्थं एतन्मिथुनं एतत्प्रकृतमुपायं ऊर्ध्वमवाचीनं च वपनं अपश्यत् मनुः । तत्कथमित्याह – सः श्मश्रूणीत्यादि । गतम् । मिथुनसंपत्त्या प्रजया पशुभिश्च मनुः प्राजायत । गतमन्यत् ॥

4 देवासुरा इत्यादि ॥ संवत्सरे संवत्सरनिमित्तं अस्माकं संवत्सर इति देवाः अस्माकमेवेत्यसुराः एवं संवत्सरोपजीविफलार्थं व्यायच्छन्त व्यायामं कृतवन्तः । अथ ते देवाः तान् तथा कुर्वतोऽसुरान् अभिलक्ष्य प्रायुञ्जत कांश्चित्प्रयोगान् संवत्सरात्मसात्करणोपायानकुर्वन् चातुर्मास्यैः साधनभूतैः । तत्कथमित्याह - वैश्वदेवेनेत्यादि । अवृञ्जत आहरन् आत्मसात्कृतवन्तः इन्द्रराजानः इन्द्रो सना येषामिति बहुव्रीहौ टजभावः । तान् चतुरो मासान् शीर्षन् शिरसि न्यवर्तयन्त पर्यवर्तयन्त च क्षुरेण । वरुणप्रघासैरित्यादि । गतम् ॥

5 या संवत्सर इत्यादि ॥ एवं संवत्सरे या उपजीवा यदुपजीव्यमन्नादि तत् एषा असुराणां अवृञ्जत आहरन् । 'गुरोश्च हलः'इत्यकारप्रत्ययः । ततो देवा त्यादि । गतम् ॥

6 लोहितायसेनेत्यादि ॥ ताम्रमयेन क्षुरेण मुण्डयते । 'अनोश्मायः'इति टच् समासान्तः । यत् यदा ऋतौ वसन्तादौ आगते इमां पृथिवीं अग्निः निवर्तयति दहति शुष्कसलिलसलिलाशयां शातितपलाशपादपां पक्वलूनधान्यां मुण्डितामिव करोति तदानीं अयमग्निः एतदेव लोहितं रूपं कृत्वा एनां पृथिवीं निर्वर्तयति । सा च पृथिवी ततः परं श्वश्श्वो भूयसो उत्तरोत्तरदिनेषु बहुतरा भवन्ती आपूर्यमाणसलिलाशया विरोहत्पलाशपादपा उप्यमानधान्या भवन्ती एति अविच्छेदेन वर्तते प्रजायते । य एवं विद्वानित्यादि । गतम् । एतदेव आग्नेयं लोहतं रूपं कृत्वा निवर्तयते । गतमन्यत् ॥

7 त्रेण्येति ॥ तिस्र एन्यः श्वेता राजयो यस्य सा त्रेणी । पृषोदरादिः । शलल्या शल्यकस्य सूचिलोम्ना । त्रीणित्रीणीत्यादि । त्रिसंख्याविशिष्टानि देवानां ऋद्धिरूपाणि यथा छन्दांसि सवनानि लोकाश्च । तस्मादृद्धिरूपे वीर्ये एषु लोकेषु च प्रतिष्ठितो भवति त्रेण्या निवर्तयमानः ॥

8 यदित्यादि ॥ यत् यदि चातुर्मास्ययाजी देवेभ्यः अवदानार्थं आत्मानं नावद्येत् नावखण्डयेत् देवेभ्य आवृश्च्येत हीयेत । तस्माच्चतुर्षुचतुर्षु मासेषु निवर्तनं कुर्वन् परोक्षमेव निवर्तनव्याजेन देवेभ्यः आत्मानं अवद्यति । तच्च देवेभ्यः आत्मनोऽनाव्रस्काय अनावृश्चनाय भवति । वृश्चतेर्धञ्, कत्वे श्चुत्वं निवर्तते ॥

9 देवानां वा इत्यादि ॥ चातुमार्स्ययाजिनां देवानां स्वभूतः आनीतः । तस्मात् एवं विद्वान्यो निवर्तयते परिवर्तयते च स देवता एवाप्येति अनुप्रविशति । न च अस्य पश्वादिकं रुद्रोऽभिमन्यते न क्रोधेन पश्यति ॥

इति पञ्चमे षष्ठोऽनुवाकः ॥  
