---
title:  ०६,  चातुर्मास्यशेषो वपनविधिः
unicode_script: devanagari
---
## नक्षत्रेष्टिकाण्डम् +++(वैश्वदेवं काण्डम्)+++
## राजसूयब्राह्मणम्
### मन्त्रः
दे॒वा वै यद्य॒ज्ञेऽकु॑र्वत , तदसु॑रा अकुर्वत ।

####  टीका
1 देवा वै यद्यज्ञ इत्यादि ॥ अयमनुवाको राजसूयब्राह्मणम् । वैश्वदेवं काण्डम् । यज्ञे यज्ञविषये यद्देवा अकुर्वत असुरा अपि तदकुर्वत
### मन्त्रः
तेऽसु॑रा ऊ॒र्ध्वम्पृ॒ष्ठेभ्यो॒ नाप॑श्यन्न् ।

####  टीका
अथ असुराः पृष्ठभागात् ऊर्ध्व यद्वपनं पृष्ठमुपक्रम्य उपपक्षश्मश्रुकेशक्रमेण यदूर्ध्वं वपनं तन् नापश्यन् । पृष्ठग्रहणेन तत्सहचरितौ उपपक्षौ लक्ष्येते ।
### मन्त्रः
ते केशा॒नग्रे॑ऽवपन्त । अथ॒ श्मश्रू॑णि +++(अवपन्त)+++ । अथो॑पप॒ख्षौ +++(अवपन्त)+++ । तत॒स्तेऽवा᳚ञ्च आयन्न् । परा॑ऽभवन्न् ।
यस्यै॒वव्वँप॑न्ति ।
####  टीका
कथं तर्हि तेऽवपन्तेत्याह - ते केशानित्यादि । केशश्मश्रूपपक्षक्रमेणावाचीनं वपनमकुर्वन् ।
### मन्त्रः
अवा॑ङेत्य् अथो॒ परै॒व भ॑वति ।

####  टीका
ततस्ते अवाञ्चः पतित्वा पराभूता अभवन् । यस्येत्यादि । गतम् ॥

### मन्त्रः
अथ॑ दे॒वा ऊ॒र्ध्वम्पृ॒ष्ठेभ्यो॑ऽपश्यन्न् ।
त उ॑पप॒ख्षावग्रे॑ऽवपन्त ।

अथ॒ श्मश्रू॑णि +++(अपवन्त)+++।   
अथ॒ केशान्॑ +++(अपवन्त)+++।  
तत॒स्ते॑ऽभवन्न् ।   
सु॒व॒र्गल्ँ लो॒कमा॑यन्न् ।   

####  टीका
2 अथ देवा इत्यादि ॥ उपपक्षश्मश्रुकेशक्रमेण ऊर्ध्वमवपन्त ततस्ते संपन्नास्स्वर्गं गताः ।
यस्यै॒वव्वँप॑न्ति भव॑त्या॒त्मना᳚ ।   
अथो॑ सुव॒र्गल्ँ लो॒कमे॑ति ॥ 26 ॥  
यस्येत्यादि । गतम् ॥

### मन्त्रः
अथै॒तन्मनु॑र्व॒प्त्रे मि॑थु॒नम॑पश्यत् ।  

####  टीका
3 अथैतदित्यादि ॥ वप्त्रे वपनार्थं एतन्मिथुनं एतत्प्रकृतमुपायं ऊर्ध्वमवाचीनं च वपनं अपश्यत् मनुः ।
### मन्त्रः
स श्मश्रू॒ण्यग्रे॑ऽवपत ।  

अथो॑पप॒ख्षौ +++(अवपत)+++।   
अथ॒ केशान्॑ +++(अवपत)+++।  
ततो॒ वै स प्राजा॑यत प्र॒जया॑ प॒शुभिः॑ ।   
यस्यै॒वव्वँप॑न्ति प्र प्र॒जया॑ प॒शुभि॑र्मिथु॒नैर्जा॑यते ।

####  टीका
तत्कथमित्याह – सः श्मश्रूणीत्यादि । गतम् । मिथुनसंपत्त्या प्रजया पशुभिश्च मनुः प्राजायत । गतमन्यत् ॥

### मन्त्रः
दे॒वा॒सु॒रास्सय्यँ॑त्ता आसन्न् ।  
ते स॑व्ँवथ्स॒रे व्याय॑च्छन्त ।
####  टीका
4 देवासुरा इत्यादि ॥ संवत्सरे संवत्सरनिमित्तं अस्माकं संवत्सर इति देवाः अस्माकमेवेत्यसुराः एवं संवत्सरोपजीविफलार्थं व्यायच्छन्त व्यायामं कृतवन्तः ।
### मन्त्रः
 तान्दे॒वाश्चा॑तुर्मा॒स्यैरे॒वाभि प्रायु॑ञ्जत ॥ 27 ॥  

####  टीका
अथ ते देवाः तान् तथा कुर्वतोऽसुरान् अभिलक्ष्य प्रायुञ्जत कांश्चित्प्रयोगान् संवत्सरात्मसात्करणोपायानकुर्वन् चातुर्मास्यैः साधनभूतैः ।
### मन्त्रः
वै॒श्व॒दे॒वेन॑ च॒तुरो॑ मा॒सो॑ऽवृञ्ज॒तेन्द्र॑राजानः ।

####  टीका
तत्कथमित्याह - वैश्वदेवेनेत्यादि । अवृञ्जत आहरन् आत्मसात्कृतवन्तः इन्द्रराजानः इन्द्रो सना येषामिति बहुव्रीहौ टजभावः ।
### मन्त्रः
ताञ्छी॒र्॒षन्नि चाव॑र्तयन्त॒ परि॑ च ।

####  टीका
तान् चतुरो मासान् शीर्षन् शिरसि न्यवर्तयन्त पर्यवर्तयन्त च क्षुरेण ।
### मन्त्रः
व॒रु॒ण॒प्र॒घा॒सैश्च॒तुरो॑ मा॒सो॑ऽवृञ्जत॒ वरु॑णराजानः ।  
ताञ्छी॒र्॒षन्नि चाव॑र्तयन्त॒ परि॑ च ।  
सा॒क॒मे॒धैश्च॒तुरो॑ मा॒सो॑ऽवृञ्जत॒ सोम॑राजानः ।  
ताञ्छी॒र्॒षन्नि चाव॑र्तयन्त॒ परि॑ च ।  
####  टीका
वरुणप्रघासैरित्यादि । गतम् ॥

### मन्त्रः
या स॑व्ँवथ्स॒र उ॑पजी॒वाऽऽसी᳚त्  तामे॑षामवृञ्जत ।  



####  टीका
5 या संवत्सर इत्यादि ॥ एवं संवत्सरे या उपजीवा यदुपजीव्यमन्नादि तत् एषा असुराणां अवृञ्जत आहरन् । 'गुरोश्च हलः'इत्यकारप्रत्ययः ।
### मन्त्रः
ततो॑ दे॒वा अभ॑वन्न् , पराऽसु॑राः ॥ 28 ॥  
य ए॒वव्ँ वि॒द्वाꣳश्चा॑तुर्मा॒स्यैर्यज॑ते ।  
भ्रातृ॑व्यस्यै॒व मा॒सो वृ॒क्त्वा ।   
शी॒र्॒षन्नि च॑ व॒र्तय॑ते॒ परि॑ च ।   
यैषा स॑व्ँवथ्स॒र उ॑पजी॒वा वृ॒ङ्क्ते ताम्भ्रातृ॑व्यस्य ।   
ख्षु॒धाऽस्य॒ भ्रातृ॑व्य॒ᳶ परा॑ भवति ।
####  टीका
ततो देवा त्यादि । गतम् ॥

### मन्त्रः
लो॒हि॒ता॒य॒सेन॒ नि व॑र्तयते ।  

####  टीका
6 लोहितायसेनेत्यादि ॥ ताम्रमयेन क्षुरेण मुण्डयते । 'अनोश्मायः'इति टच् समासान्तः ।
### मन्त्रः
यद्वा इ॒माम॒ग्निर्ऋ॒तावाग॑ते निव॒र्तय॑त्य् ए॒तदे॒वैनाꣳ॑ रू॒पङ्कृ॒त्वा निव॑र्तयति ।   

####  टीका
यत् यदा ऋतौ वसन्तादौ आगते इमां पृथिवीं अग्निः निवर्तयति दहति शुष्कसलिलसलिलाशयां शातितपलाशपादपां पक्वलूनधान्यां मुण्डितामिव करोति तदानीं अयमग्निः एतदेव लोहितं रूपं कृत्वा एनां पृथिवीं निर्वर्तयति ।

### मन्त्रः

सा तत॒श्श्वश्वो॒ भूय॑सी॒ भव॑न्त्येति , प्र जा॑यते ।


####  टीका
सा च पृथिवी ततः परं श्वश्श्वो भूयसो उत्तरोत्तरदिनेषु बहुतरा भवन्ती आपूर्यमाणसलिलाशया विरोहत्पलाशपादपा उप्यमानधान्या भवन्ती एति अविच्छेदेन वर्तते प्रजायते ।
### मन्त्रः
य ए॒वव्ँ वि॒द्वाल्ँ लो॑हिताय॒सेन॑ निव॒र्तय॑ते + ए॒तदे॒व रू॒पङ्कृ॒त्वा नि व॑र्तयते ।   

स तत॒श्श्वश्वो॒ भूया॒न्भव॑न्नेति प्रैव जा॑यते ।
####  टीका
य एवं विद्वानित्यादि । गतम् । एतदेव आग्नेयं लोहतं रूपं कृत्वा निवर्तयते । गतमन्यत् ॥

### मन्त्रः
त्रे॒ण्या श॑ल॒ल्या नि व॑र्तयेत ।

####  टीका
7 त्रेण्येति ॥ तिस्र एन्यः श्वेता राजयो यस्य सा त्रेणी । पृषोदरादिः । शलल्या शल्यकस्य सूचिलोम्ना ।
### मन्त्रः
त्रीणि॑त्रीणि॒ वै दे॒वाना॑मृ॒द्धानि॑ ।   त्रीणि॒ छन्दाꣳ॑सि । त्रीणि॒ सव॑नानि । त्रय॑ इ॒मे लो॒काः ॥ 30 ॥  
####  टीका

त्रीणित्रीणीत्यादि । त्रिसंख्याविशिष्टानि देवानां ऋद्धिरूपाणि यथा छन्दांसि सवनानि लोकाश्च ।
### मन्त्रः
ऋ॒ध्यामे॒व तद्वी॒र्य॑ ए॒षु लो॒केषु॒ प्रति॑ तिष्ठति ।
####  टीका
तस्मादृद्धिरूपे वीर्ये एषु लोकेषु च प्रतिष्ठितो भवति त्रेण्या निवर्तयमानः ॥

### मन्त्रः
यच्चा॑तुर्मास्यया॒ज्या᳚त्मनो॒ नाव॒द्येद्  दे॒वेभ्य॒ आवृ॑श्च्येत ।

####  टीका
8 यदित्यादि ॥ यत् यदि चातुर्मास्ययाजी देवेभ्यः अवदानार्थं आत्मानं नावद्येत् नावखण्डयेत् देवेभ्य आवृश्च्येत हीयेत ।
### मन्त्रः
च॒तृ॒षुच॑तृषु॒ मासे॑षु॒ नि व॑र्तयेत प॒रोख्ष॑मे॒व तद्दे॒वेभ्य॑ आ॒त्मनोऽव॑द्य॒त्यना᳚व्रस्काय ।

####  टीका
तस्माच्चतुर्षुचतुर्षु मासेषु निवर्तनं कुर्वन् परोक्षमेव निवर्तनव्याजेन देवेभ्यः आत्मानं अवद्यति ।
तच्च देवेभ्यः आत्मनोऽनाव्रस्काय अनावृश्चनाय भवति । वृश्चतेर्धञ्, कत्वे श्चुत्वं निवर्तते ॥

### मन्त्रः
दे॒वाना॒व्ँवा ए॒ष आनी॑तो यश्चा॑तुर्मास्यया॒जी ।

####  टीका
9 देवानां वा इत्यादि ॥ चातुमार्स्ययाजिनां देवानां स्वभूतः आनीतः ।
### मन्त्रः

य ए॒वव्ँ वि॒द्वान्नि च॑ व॒र्तय॑ते॒ परि॑ च  दे॒वता॑ ए॒वाप्ये॑ति ।

####  टीका
तस्मात् एवं विद्वान्यो निवर्तयते परिवर्तयते च स देवता एवाप्येति अनुप्रविशति ।
### मन्त्रः
नास्य॑ रु॒द्रᳶ प्र॒जाम्प॒शून॒भि म॑न्यते ॥ 31 ॥  
####  टीका
न च अस्य पश्वादिकं रुद्रोऽभिमन्यते न क्रोधेन पश्यति ॥
इति पञ्चमे षष्ठोऽनुवाकः ॥  
