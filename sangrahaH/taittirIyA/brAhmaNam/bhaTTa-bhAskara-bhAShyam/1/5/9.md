

  
अतः परं चत्वारोऽनुवाकाः अध्वरब्राह्मणं सोमार्षेयम्-

1 देवासुरा इत्यादि ॥ अपन्यधत्त देवसमूहसकाशादपकृष्य गूढं निहितवान् नेदेनमसुरा बलीयांसो हन्युरित्यभिप्रायेण । अथ प्रह्रादो नाम कायाधवः कयाधोः पुत्रः कश्चिदसुरो विरोचनाख्यं स्वं पुत्रमपन्यधत्त नैवैनं देवा हन्युरित्यभिप्रायेण । हन्तेर्व्यत्ययेन शप् । कया सामग्र्या धूयते कम्प्यत इति कयाधूः । प्रकर्षेण ह्रादयति शब्दयति पीड्यमानाः प्रजा इति प्रह्रादः । ह्राद अव्यक्ते शब्दे । यद्वा - प्रकर्षेण ह्रादेन नदति सिंहनादं करोतीति प्रह्रादः, पचाद्यचि 'परादिश्छन्दसि'इत्युत्तरपदान्तोदात्तत्वम् ॥

2 ते देवा इत्यादि ॥ अराजकस्य बलस्य युद्धं नास्ति । तस्मात् त्वदनुज्ञाता इन्द्रमन्विच्छामेति देवा ऊचुः । यज्ञक्रतवो यूपवन्तः । तदिष्टीनामिति । अन्विष्य अन्वविन्दन्निति । अन्विष्यालम्भि इन्द्र आभिरिति एष्टयः । अन्वर्थे आकारः । यद्वा - आयजनं लाभः, एज्यते लभ्यते आभिरिति एष्टयः । एवमेष्टयोनामैतानि मित्थादृष्ट्या ताः तादृशीः इमा इष्टय इत्याचक्षते परोक्षवृत्त्या । गतमन्यत् ॥

3 काभिः पुनरिष्टिभिः तमन्वैच्छत् देवा इत्याह - तस्मा इत्यादि ॥ तस्मै इन्द्राय तमिन्द्रमन्विष्य लब्धुम् । एकादशसु कपालेषु संस्कृत इति तद्धितार्थे द्विगुः, 'द्विगोर्लुगनपत्ये'इति लुक् । 'इगन्तकाल'इति पूर्वपदप्रकृतिस्वरत्वम् । तत्रापि 'संख्या'इति पूर्वपदप्रकृतिस्वरत्वम् । दीक्ष्यते अनेनेति दीक्षणीयम् । अथ तद्देशात् अपद्रुत्य अपेत्य तामिष्टिं अतन्वत अकार्षुः । अथ तान् पत्नीसंयाजान्ते उपानयन् उपसंप्राप्तान् असुरानकुर्वन् । अय गतौ, भौवादिकः, व्यत्ययेन परस्मैपदम् । अथ ते देवाः तदन्तमेव पत्नीसंयाजान्तमेव कृत्वा उदद्रवन् उदतिष्ठन् । अथ ते देवाः प्रायणीयं आदित्यं चरुं अभिसमारोहन् तदुद्दिश्य प्रतिज्ञामारूढवन्तः । तदपद्रुत्येत्यादि । गतम् । प्रथमत ईयते प्राप्यते अनेनेति प्रायणीयः शंय्वन्ते शंयुवाकान्ते ॥

4 त इत्यादि ॥ अतिथये आतिथ्यं नवकपालम् । वैष्णवं नवकपालम् । तदित्यादि । गतम् । तस्मादित्यादि । एताः दीक्षणीयाप्रायणीयाऽऽतिथ्याः इष्टयः एतदन्ताः पत्नीसंयाजशंयुवाकेडान्ताः सन्तिष्ठन्ते समाप्यन्ते । एवं एतदन्ता हि एता देवता अकुर्वत । तस्मादेतदन्तास्सन्तिष्ठन्त इति । ननु देवानां तथा कूवता मनुष्यैरस्माभिः कथं कर्तव्यमित्याह - इति देवा इत्यादि । इत्थं देवा अकुर्वत इति एवं प्रतीत्य मनुष्याः तत्कृतमेव कुर्वते । उकारोऽवधारणे । देवैश्च तथा कृतमिति मनुष्यैरपि तथा कर्तव्यमिति ॥

5 ते देवा इत्यादि ॥ यत् इदं उच्चैः यज्ञेन चराम यज्ञेन उपसदाख्येन चराम तत् तेन हेतुना नः अस्मान् पाप्मा पापात्मानः असुरा अनुविन्दन्ति अनुक्रमेण लभेरन् अभिभवेयुः तस्मात् उपांशु चराम हति । गतमन्यम् । अनुवेत्स्यन्ति अनुलप्स्यन्ते । तिस्र इत्यादि । तिस्रः ऋचः त्रिरनूक्ता अन्वाह 'उपसद्याय मीदुषे'इत्याद्याः । स्रुवेणाघारमाघार्य तिस्रः आहुतीः अग्निसोमविष्णुभ्यः पराचीः अनावृत्ताः सकृदतिक्रम्येत्यर्थः । स्रुवेणोपसदं जुहवांचक्रुः 'या ते अग्नेऽयाशया' इत्यादिभिः । 'भीह्रीभ्रुहुवां श्लुवच्च'इत्याम्प्रत्ययः ॥

6 इदानीं मन्त्रैकदेशं व्याख्यातुमुपादत्ते - उग्रं वच इत्यादि ॥ अशनया बुभुक्षा । 'अशनायोदन्य'इति निपात्यते, 'न छन्दस्यपुत्रत्य'इति दीर्घत्वं निवर्तते । पिपासा उदन्या । एतत् द्वयं उग्रं वचः तच्छ्रवणहेतुत्वात् । एनः पापं वैरहत्यं विरघ्नः कर्म वैरहत्यम् । ण्यति रूपम् । यद्वा - वीरस्य हननं वीरहत्या । 'हनस्त च'इति क्यप् । वीरहत्वैव वैरहत्यम् उत्सादिर्द्रष्टव्यः । एतदुभयं त्वेषं वचः दीप्तं क्रोधादिना तादृशवाक्यश्रवणजन्यमेतदुभयं एतं इत्थं चतुर्धा विहितं चतुर्धाऽवस्थितं पाप्मानं देवा अपहतवन्तः ॥

7 तथो इत्यादि ॥ तथा उ तथो इति निपातसमुदायः । तथा एतदित्यर्थे वर्तते । एतत् एतस्मिन्कर्मणि एवं वित् एवं वेदैः कृतमिति विद्वान् । तिस्र एवेत्यादि । गतम् ॥

8 तेऽभिनीयैवेत्यादि ॥ ते देवा अहरभिनीयैव गमयित्वैव अपराह्णे पशुं अग्नीषोमीयं आलभन्त । तत् तेन प्रयोगेण अवर्तिं दारिद्र्यं पाप्मानं मृत्युं च देवा अह्नोऽपजघ्निरे तेनेत्यादि तेन पशुना रात्रेः रात्रेः(त्रौ) अभिनीयेव प्राचरन् रात्रावेव प्रचरणं कृतवन्तः । अह्नो रात्रेस्सम्बन्धित्वेन प्राचरन् । गतमन्यत् । तस्मादभिनीयैवालभेत् यस्मादभिनीयैव ते अकुर्वन् ॥

9 स एष इति ॥ उपवसथीये अहन् सौत्यात् पूर्वस्मिन् दिने । अनुप्रवचनादित्वाच्छः । द्विदेवत्यः अग्नीषोमीयः । द्वयं वा इत्यादि । अस्थि च मांसं च इत्युभयं यजमानः यजमानशरीरं विद्वान् स्वयं द्विदेवत्येन द्वयमुभयं संस्कुरुते साधु प्रशस्तं लभते ॥

10 ता वा इत्यादि ॥ देवताः त्रयाणां पशूनां सम्बन्धिन्यः । अग्नीषोमौ च अग्निः च मित्रवरुणौ चेति । यजमान्श्चायं पञ्चपञ्ची त्वगादिपञ्चकवान् पञ्चभिः पञ्चमानो देहः पञ्चपञ्चः तद्वान् पञ्चपञ्ची । पचि विस्तारे । यद्वा - पञ्चप्रकारैः कोशैः त्वगादिभिः तद्वान् । 'प्रकारे गुणवचनस्य'इति सङ्ख्याया अपि चोदिते द्विर्वचनम् । तदेवाह - पञ्चधा पञ्चप्रकारं विष्ठितं त्वगादिभिः आत्मानं शरीरं वरुणपाशात् वारकेण पापेन यद्बन्धनं ततो मुञ्चति । तच्च भेषजतायै अनिष्टोपशमनाय भवति निर्वरुणत्वाय वरुणपाशमोक्षणाय च भवति ॥

11 तमित्यादि ॥ तं इन्द्रं सप्तभिः छन्दोभिः प्रातरह्वयन् प्रातरनुवाके आहूतवन्तः । तस्मात् चतुरक्षरोत्तराणि । सप्त छन्दांसि गायत्र्यादीनि जगत्यन्तानि सर्वाण्यपि प्रातरनुवाके अनूच्यन्ते ॥

12 तमेतयेत्यादि ॥ अत एव छन्दोभिरिन्द्रमाहूय उपसमेत्य 'उपास्मै गायत'इत्येतया उपासीदन् उपासत । तस्मात् एतया ऋचा बहिष्पवमान उपसद्यः उपसत्तव्यः । सदेः छान्दसः क्यप् ॥

इति पञ्चमे नवमोऽनुवाकः ॥  
