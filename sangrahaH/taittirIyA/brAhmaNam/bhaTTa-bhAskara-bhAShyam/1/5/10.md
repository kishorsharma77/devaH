

  
1 स समुद्र इत्यादि ॥ समुद्द्रवत्यस्मादिति समुदेत्यस्मादिति वा समुद्रः स्थानविशेषः । यस्मात्प्रजापतिना उपनिहितः इन्द्र आविर्भवति स्म स तादृशः समुद्र उत्तरतः प्राज्वलत् प्रादुरभूत् । इन्द्रस्यादित्यात्मना रूपयिष्यमाणत्वात् तदभिव्यक्तिस्थानस्य समुद्रत्वेन रूपणा । भूम्यन्तेन भूम्याः पार्श्वे । प्रकृत्यादितृतीया । उत्तरस्माद्वेद्यंसादुदक्प्रक्रमे प्राज्वलत् सामर्त्थ्यात् इन्द्रः प्रादुरभूदिति गम्यते । कः पुनः समुद्र इत्याह - एष वाव स समुद्रो यत् चात्वालाख्यः प्रदेशः, 'योनिर्वै यज्ञस्य चात्वालम्' इति । कस्तर्हि भूम्यन्त इत्याह - एषः उ एष एव वेद्यन्ते भूम्यन्त इत्युच्यते । 'सा वा इयं सर्वैव वेदिः' इति । तन्वादित्वादुवङ् । केचिदाहुः - इन्द्रः समुद्रे चात्वाले प्राज्वलत् प्रादुरभवदिति । तदेतत्त्रिशलं त्रिशलप्रमाणकम् । शलः शल्यकः शलं वितस्तिप्रमाणं प्रमाणप्रत्ययस्य 'अध्यर्धपूर्वात्'इति लुक् । तदेतत्त्रिशलं त्रिपूरुषत्वेन स्तूयते । त्रयः पुरुषाः प्रमाणमस्येति पूर्ववल्लुक् । तस्मात्तं चात्वालं त्रिवितस्तं खनन्ति त्रिवितस्तिप्रमाणम् । पूर्ववल्लुक् । वितस्तिशब्दपर्यायो वितस्तशब्दः । 'वितस्तिर्द्वादशाङ्गुलः'॥

2 स इत्यादि ॥ स इन्द्रः पूर्वं प्रजापतिना उपनिहितः इदानीं चात्वाले प्रजायमानः सुवर्णरजताभ्यां कुशीभ्यां कोशाभ्यां समुद्भवाधिकरणाभ्यां परिगृहीतः कोशद्वयेन प्रच्छाद्य विनिहित आसीत् आविरासीत् । तं तादृशं इन्द्रं अस्याः पृथिव्याः चात्वालात्मिकाया अधि उपरि अजनयन् इन्द्रमन्विच्छन्तो देवाः । तस्मात् अयं इन्द्रः आदित्यः उच्यते । अदितिः पृथिवी 'इयं वा अदितिः' तस्याः प्रादुर्भूत इत्यादित्यः । अथ यत् सुवर्णरजताभ्यां कुशीभ्यां परिगृहीत आसीत् साऽस्य कौशिकता । कुश्योर्भवः कौशिकः । अध्यात्मादित्वात् ठक् ॥

3 तं त्रिततेत्यादि ॥ तं इन्द्रं प्रादुर्भूतं त्रिवृता बहिष्पवमानेन अभिप्रास्तुवत प्रथमतोऽभिष्टुतवन्तो देवाः । अथाभिष्टुत्य त्रिवृतैव आददत गृहीतवन्तः तं तथाऽऽदाय त्रिवृतैवाहरन् उद्धृतवन्तः उदयच्छन्त । कियदुदाहरन्नित्याह - यावती त्रिवृतो मात्रा प्रमाणं तावत् उदाहरन् सा च वक्ष्यते - 'यावती त्रिवृतो मात्रा'इति । एवं पञ्चदशादिषु द्रष्टव्यम् । एतैरुपर्युपरि इन्द्रं उद्धृतवन्तः । तस्य सप्तदशेन ह्रियमाणस्य तेजः तेजिष्ठं हरः दीप्तिः अपतत् । वक्ष्यते चात्र 'धानाभिरभिषज्यताम्' इति । पुनरपि तमेकविंशेन अभिप्रास्तुवत इत्यादि । समानम् ॥

4 ते यदित्यादि ॥ यत ऐते उद्गातारः त्रिवृता स्तुवते ततः यजमानं त्रिवृता आददते । इन्द्रमिव देवा यजमानं त्रिवृता उद्धरन्ति च । यावती त्रिवृतो मात्रा तावद्यजमानमुद्धरन्ति । का पुनस्त्रिवृतो मात्रेत्यत आह - अग्निः त्रिवृत् एकस्थानप्रभवत्वात् द्वयोः यावतीः [जनयतः?] प्रजापतेः । तस्य अग्नेर्दहतः दक्षिणतो धूम उदेत्य उत्सृज्य व्याप्य यावत् अनुव्येति अनुविसर्पति तावती अग्नेः मात्रा सैव त्रिवृतो मात्रा अग्नित्वात्त्रिवृ- तः । तस्मादग्नेरेव मात्रां गमयन्ति यजमानं त्रिवृता स्तुवन्त उद्गातारः । तथा सायुज्यं समानयोगतां समानलोकतां च अग्नेः गमयन्ति । एवं पञ्चदशादिषु द्रष्टव्यम् । चन्द्रमाः पञ्चदशः स्तोमः पञ्चदशसङ्ख्यान्वयात् द्वयोः । पञ्चदशस्तोत्रीयाभिः पञ्चदशः स्तोमः । चन्द्रमाः पञ्चदश्यां तिथौ अत्यन्तं अपक्षीयते कष्णे । तत्र पञ्चदश्यां अत्यन्तं च आपूर्यते शुक्ले । तस्मात् चन्द्रमस इमां मात्रां तिथिभेदेन लोकस्थितिहेतुं तत् सायुज्यं सलोकतां च यजमानं गमयन्ति ॥

5 प्रजापतिर्वा इत्यादि ॥ लोकस्थितिहेतुत्वात् प्रजापतेः । मात्रां लोकस्थितिहेतुतां गमयन्ति यजमानम् ॥

6 योसा प्रकाशोदकदानादिना लोकं धारयति असावादित्यः एव एकविंशः तद्वद्धारकत्वाल्लोकानाम् । तामिमामादित्यस्य मात्रां यजमानं गमयन्ति ऐश्वर्यमात्रां प्रापयन्ति ॥

7 ते इत्यादि ॥ अथ यदा एकविंशस्य मात्रां इन्द्रो गमितोऽभूत् तदानीं विश्वमनेन जितमिति मन्यमाना देवाः ते सुवर्णरजते कुश्यौ व्यघ्नन् व्यश्लेषयन्, ते अहोरात्रे अभवताम् । अहः सुवर्णा रजता रात्रिः । अथ एतयोः इन्द्रकुश्यौ सुवर्णां कुशीं आदित्योऽनुसमेति यदा उदेति अयमस्योदयः । यदा रजतकुश्यनुप्रवेशस्स्यात् तदा अस्तमयः । एवं इन्द्रस्याहोरात्रव्याप्तं विश्वविजयित्वमुक्तम् ॥

8 अथ प्रह्लादेनापनीतस्य विरोचनस्य को वृत्तान्त इत्याह - प्रह्राद इत्यादि ॥ पुत्रं उदास्यत् उदक्षिपत् गूढनिहितं पुत्रं तत उद्धृतवान् । विश्वं इदं इन्द्रेण जितमिति सः उद्यतप्रदेशः प्रदरो भूविवरः अभवत् । तस्मात्प्रदरादुदकं नाचामेत् असुरच्छिद्रनिर्गतत्वात् । द्रु विदारणे, 'ऋदोरप्'थाथादिना उत्तरपदान्तोदात्तत्वम् ॥

इति पञ्चमे दशमोऽनुवाकः ॥  
