

  
1यद्विष्षण्णेनेत्यादि ॥ अग्निहोत्रेण सान्नाय्येन वा विष्षण्णेन विष्यन्दितेन यदि जुहुयात् प्रजापशुहीनस्स्यात् । प्रजायत इति प्रजाः, असुन् ततस्तत्पुरुषे अव्ययपूर्वपदप्रकृतिस्वरत्वम् । अग्न्यायतनादन्यत्र निनयने स्वयमपि हीनग्रहस्स्यात् । प्राजापत्ययेति । 'प्रजापते न त्वत्' इति । भूरित्युपस्थानम् । गतमन्यत् । अन्यामिति । यस्या दुग्धं विष्षण्णं ततोऽन्याम् ॥
2यत्कीटावपन्नेनेति ॥ कीटावपन्नं कीटेनावपत्य दूषितम् । 'तृतीया कर्मणि' इति पूर्वपदप्रकृतिस्वरत्वम् । पर्णेन पलाशपत्रेण । द्यावापृथिव्यया 'मही द्यौः पृथिवी च नः' इत्यनया । 'द्यावापृथिवीशुनासीर' इति यत् । द्यावापृथिव्योः प्रतिष्ठापनया अविनष्टत्वम् ॥
3अववृष्टं अवपतितेन वर्षेण दूषितम् ॥ अपरूपं अपकृष्टं निन्दितं रूपमात्मनि प्रादुर्भवेत् । किलासः कुष्ठी, अर्शसा तद्वानर्शसः, अर्शाअदिलक्षणोऽच् । यत्प्रत्येयात् यद्यहुत्वैव प्रत्यागच्छेत्, यज्ञो विचिछन्नस्स्यात् । मित्रो जनानिति । 'त्वमग्ने बृहत्' इत्यत्र व्याख्याता । कल्पयति इष्टसाधनसमर्थं करोति ॥
4द्विपाद्भिरिति ॥ आहुतिद्वित्वनाशनात् । 'द्वित्रिभ्यां पाद्दन्' इति उत्तरपदान्तोदात्तत्वम् । अभिहोमः पूर्वस्या उपरिहोमः । चतुष्पाद्भिरिति । आहुतिद्वयनाशेन आहुतिद्रव्यकारणचतुष्पान्नाशः । तत्र 'यत्र वेत्थ' इति ऋचा गायत्र्या समिधमाधाय तूष्णीमेव पुनर्जुहुयात् । तत एवं कुर्वन् आर्तानार्ते आहुती देवेषु विदाधार पृथगेव धारयति स्थापयति । यथा आर्ता अनार्ता न भवति यथा चानार्ता आर्ता न भवति तथा करोति । 'तुजादीनाम्' इत्यभ्यासस्य दीर्घत्वम् । मन्त्रार्थस्तु - हे वनस्पते! वनस्पतिविकार! समिद्रूप! देवानां गुह्यानि नामानि नमनस्थानानि यत्र वेत्थ जानासि यत्र देवाः स्थिताः तत्र एतानि हव्यानि गामय गमय । ह्रस्वाभावश्छान्दसः ॥
5यत्पुरा प्रयाजेभ्य इति ॥ अकं दुःखं सुखाभाव एव वा भवति । बहिःपरिधि स्कन्दने दक्षिणा दक्षिणस्याम् । दक्षिणादाच्प्रत्ययः । क्रियाविशेषणम् । अथ स्कन्नस्याङ्गारस्य उपरि यदि जुहुयात् रुद्रः क्रुद्धः पशूनां हननशीलस्त्यात् बहिर्भावमसहमानः । 'लषपतपद' डत्युकञ् । अनभिहोमे तु अशान्तः असुखहेतुरेवाग्नौ प्रह्रियेतायमङ्गारः तस्मात्स्रुवस्य बुध्नेन मूलेन अभिनिदध्यात् उपर्याक्रमेत् - मा तम इति पङ्क्त्या, अमुमित्यादियजुरन्तया । हे अग्ने! मा तमः मा नशः यज्ञो यजमानश्च मा तमत् मा नशत् । पुषादित्वादङ् । हे अग्ने! रुद्रात्मन्! नमः ते अस्तु नमश्चिकीर्षुरग्निं रुद्रात्मनाऽऽमन्त्रयते 'यस्मै नमः' इति नियमात् । आयते आगच्छते नमः मा गा इति यावत् । किं गत्वा आगम्यात् इति आगमाक्षेपणमेव निषिद्ध्यते 'शतुरनुमः' इति विभक्तेरुदात्तत्वम् । परायते परागच्छते च तुभ्यं नमः तत्र वा अत्र वा को विशेषः प्रसन्नो यदि स्यादिति भावः । गत्वाऽपि शीघ्रमागन्तव्यमिति वा, तस्मात् कोऽर्थो गमनेनेति भावः । पूर्ववद्विभक्तेरुदात्तत्वम् । अथ यत्र निषीदसि गत्वा आसिष्यसि तस्मै च स्थानाय नमः । किमर्थं स्थानान्तरपरिग्रह इति भावः । यदि गन्तव्यं मन्यसे मा तत्र निषीद इति वा । अथ वा - सर्वावस्थागतो देवः नमस्कारेणाराध्यते । यत्र यदेत्यर्थः । निषीदते च तुभ्यं नम इति सर्वदा प्रसीदेति विवक्षितम् । अमुमिति सामान्यनिर्देशो विशेषार्थः । वीप्सा सर्वदिगर्था । येन स्कन्देदिति तत्तद्विशेषोपस्थापनया ब्राह्मणं वा । एतदुक्तं भवति - येन दिग्भागेन अङ्गारः स्कन्देत् तत्र यस्यां कस्यां प्रागुक्तं तमध्वर्य्वादिकं अमुमित्यत्र निर्दिश्य मा हिंसीरिति तस्याहिंसां प्रार्थयेतेति । तद्यथा - अध्वर्युं मा हिंसीरिति ॥
6अथ तमङ्गारं अग्नौ प्रहरेत् - सहस्रशृङ्ग इति त्रिष्टुभा ॥ सहस्रशृङ्गः बहुज्वालः वृषभः वर्षिता कामानां जातवेदाः जातानां वेदिता स्तोमपृष्ठः स्तोमैः त्रिवृदादिभिः साध्यः स्मृतः । घृतवान् घृताहुतिमान् सुप्रतीकः शोभनारम्भः शोभनज्वालो वा तादृशस्त्वं अस्मान् मा हासीः मा त्याक्षीः मेत्थितः मेधितः अस्माभिरेकीभूतः, येषु सङ्गमे वार्णोपजनश्छान्दसः । वयमपि त्वां नेत् नैव जहाम त्यजाम तथा नः त्वं अस्मभ्यं गोपोषं गवादिपोषं वीरपोषं वीरपुष्टिं पुत्रादिपुष्टिं च यच्छ देहि कुर्विति यावत् ॥
इति तैत्तिरीयब्राह्मणे तृतीये सप्तमे अच्छिद्रेषु द्वितीयोऽनुवाकः ॥  
