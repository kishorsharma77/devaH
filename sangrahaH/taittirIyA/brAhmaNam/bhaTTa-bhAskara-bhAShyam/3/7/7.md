

  
1देवयजनयाचनं प्रतिषिध्य देवता एवोपतिष्ठेतेत्युक्तम्, तत्रेदं यजुः - सक्षेदं इत्यादि ॥ हे सक्ष! अभिभवनशील! शत्रूणां अग्ने! । औणादिकः सहेस्सप्रत्ययः । इदं देवयजनं पश्य अनुजानीहि विधर्तः! विविधं धारयितः! सर्वस्य वायो! त्वमपि इदं पश्य । हे नाक! सुखैकस्थान! आदित्य! त्वमपि हदं पश्य यथेयं देवयजनभूमिः रमतिः रमन्तेऽस्यां देवपितृमनुष्या इति रमतिः । रमेरतिप्रत्ययः । पनिष्ठा च यथा भवति तथा यूयं पश्यत । पनायतिर्व्यवहारकर्मा च असुन्नन्तान्मत्वर्थीयः, तत इष्ठनि विन्मतोर्लुक्, 'टेः' इति टिलोपः । ऋतं यज्ञः तच्च वर्षिष्ठं वृद्धतमं यथा भवति तथा पश्यत । 'प्रियस्थिर' इत्यादिना वृद्धस्य वर्षादेशः । यानि चान्यानि प्राग्वंशसदोहविर्धानोत्तरवेदिप्रभृतीनि अमृता आहुः अमृतत्वहेतून्वा यान्याहुः तान्यपि वर्षिष्ठानि भवन्तु युष्मद्दृष्ट्या । सूर्यश्चायं वरिष्ठः उरुतमः । तेनैव सूत्रेण वरादेशः । अक्षभिः अक्षस्थानीयैः रश्मिभिः 'छन्दस्यपि दृश्यते' इत्यनङ् । विभाति विविधं भाति यथा यागद्वारेण तथा पश्यत । द्यावापृथिव्यौ च यथा तमेव भान्तमनु भातः देवपुत्त्रे देवाः पुत्त्रस्थानीयाः ययोः, तथा पश्यतेति ॥
2क्षौममादत्ते - दीक्षाऽसीत्यादि यजुः ॥ हे क्षौम! दीक्षा दीक्षासाधनं त्वमसि । तपसः एकस्नानादेः योनिः कारणं त्वमसि । तच्च तपस्त्वमेवासि तस्यापि कारणत्वात् । ब्रह्मणः ब्रह्मवर्चसस्य कर्मणो वा कारणमसि तच्च ब्रह्म त्वमसि । तस्यापि कारणत्वात् । क्षत्त्रस्य बलस्य कारणमसि । तच्चापि क्षत्त्रं त्वमसि तस्यापि कारणत्वात् । ऋतस्य यज्ञस्य योनिः कारणं त्वमसि तच्च ऋतं त्वमेवासि । भूः भावयिता सर्वस्य यो यज्ञः । अहं वा भूः यज्ञस्य भावयिता त्वां आरभे गृह्णामि । श्रद्धां चारभे मनसा साह । दीक्षां चारभे तपसा सह । कीदृशीम्? विश्वस्य भुवनस्य भूतजातस्य अधिपत्नीं अधिकं पालयित्रीं यज्ञद्वारेण । ततश्च सम्यक् यज्ञनिर्वृत्त्या सर्वेऽपि यजमानस्य सन्तु सम्पद्यन्ताम् ॥
3औद्ग्रहणहोमे जपः - वातं प्राणमिति त्रिष्टुप् ॥ वातं सर्वपरिस्पन्दाश्रयं परमात्मानमेव प्राणं प्राणात्मना स्थितं मनसाऽन्वारभामहे अनुक्रमेण परिगृह्णीमः । प्रजापतिं सर्वासां प्रजानां पातारं विशेषेण रक्षितारं यः भुवनस्य भूतस्य स्थावरजङ्गमात्मकस्य गोपाः गोपायिता तं अन्वारभामहे । सः अस्मान् मृत्योः त्रायतां रक्षतु, अंहसश्च पातु । यथा वयं ज्योक् दीर्घकालं जीवाः जीवन्तः जरां अशीमहि पुरुषायुषं जीवित्वैवायुषोऽन्तं व्याप्नुयामः । न तु मध्ये समाप्नुयामः । अश्नोतेर्लटि शपो लुक् ॥
4कृष्णाजिनस्यानुदिशं मध्ये च स्पर्शने - इन्द्र शाक्वरेति यजुः ॥ हे इन्द्र! शाक्वर! शक्वरसंबन्धिन्! । यद्वा - शाक्वरः यज्ञः तद्वानभेदेनोच्यते तत्प्रियत्वात् । कृष्णाजिनांशस्य तदभेदेन स्तुतिः । गायत्रीं प्राथम्यात् गायत्रीस्थानीयां त्वां प्रपद्ये गायत्रीवत् यज्ञसाधनभूतं वा त्वां आश्रयामि । तां च गायत्रीं त्वत्संबन्धिनि यागे युनज्मि । एवं त्रिष्टुबादिषु योज्यम् ॥
5उपविश्य मध्ये जपति - आऽहमिति त्रिष्टुम् ॥ यजुरेव वा । अहं ऋतस्य यज्ञस्य पत्नीं पालयित्रीं दीक्षामाऽरुहं दीक्षासाधनं चर्म आरूढोऽस्मि गायत्रेण छन्दसा ब्रह्मणा मन्त्रेण च । इदानीं ऋतं मानसं तथ्यं सत्ये वाचिके तथ्ये अधायि स्थापितम् । सत्यं च ऋते अधायि । अविनाभूते द्वे अपि मयि वर्तेते ते च ऋतसत्ये मे अभूतां पुनःपुनः भवतां भूते वा मम स्ताम् । तथा च सति अहं ज्योतिरभूवं परमं ज्योतिरेव संपत्स्ये ततश्च सुवः स्वर्गं अगमं गमिष्यामि । 'आशंसायां भूतवच्च' इति भविष्यति लुङ् । ततश्च सर्वमपि स्वर्गाख्यं लोकं गमिष्यामि । ततः नाकस्य अविद्यमानदुःखस्य आदित्यमण्डलस्य पृष्ठं उपरिभागं ब्रध्नस्य परिवृढस्य आत्मनः विष्टप स्थानं परमात्माख्यं गमिष्यामि येनैक्यं गतः परं ब्रह्म जानाति ॥
6दण्डं प्रदाय यजमानमन्वारभ्य जपत्यध्वर्युः - पृथिवी दीक्षेत्यादि यजुः ॥ पृथिवी दीक्षा दीक्षासिद्धिहेतुः । यद्वा - पृथिव्येव दीक्षा तद्धेतुत्वात् । तया पृथिव्या दीक्षात्मिकया अग्निः दीक्षितः पृथिव्यात्मिकया वा दीक्षया । अथ सः अग्निः यया दीक्षितः तयैव दीक्षया त्वा दीक्षयामि हे यजमान! । एवमन्तरिक्षद्युदिगबोषधिवाक्षु योज्यम् । पृथिवी त्वेत्यादि । हे यजमान! त्वां दीक्षमाणं अनु त्वया दीक्षमाणेन सह पृथिव्यपि दीक्षतां त्वत्सिद्ध्यर्थम् । तृतीयार्थेऽनोः कर्मप्रवचनीयत्वम् । एवमन्तरिक्षद्युदिगबोषधिवागृक्सामयजुस्सु द्रष्टव्यम् । अहश्चेत्यादि। अहराद्यभिमानिन्यो देवताश्च त्वा दीक्षमाणमनुदीक्षन्ताम् । त्विषिः दीप्तिः । अपचितिः पूजा । ऊर्क् अन्नम् । सूनृता यज्ञसंपादिनी दैवी वाक् । गतमन्यत् ॥
7दीक्षणीयायाः पुरस्तात् अग्न्युपस्थानम् - स्वे दक्ष इति त्रिष्टुप् ॥ हे अग्ने! स्वे आत्मीये स्थाने दक्षे प्रवृद्धे इह सीद दक्षपिता दक्षाः पातारः यजमानाः यस्य तादृशः त्वम् । देवानामपि सुम्नः सुखहेतुः महते रणाय रमणाय । छान्दसो व्यञ्जनलोपः । देवानां वा रमणाय । स्वासस्थः शोभनासनस्थितः भूत्वा तनुवा शरीरेण प्रवृद्धेन संविशस्व । संविष्टश्च अस्मभ्यं सुशेवः सुसुखः आ समन्तात् एधि भव पिता सूनव इव । 'आद्युदात्तं द्व्यच्छन्दसि' इत्युत्तरपदाद्युदात्तत्वम् ॥
8शिवो मेति यजुः ॥ आदौ वा एकपदा गायत्री ॥ शिवः शान्तोपद्रवः त्वं मामपि तादृशं कृत्वा आविश । ततः त्वत्प्रसादात् मम आत्मा स्वभावः सत्यमस्तु सत्यस्वभावः भूयासम् । तथा मम क्षितिः निवासाधारः श्रद्धाऽस्तु श्रद्धायां निवसानि । तथैव मम तपः प्रतिष्ठाऽस्तु तपस्येव बद्धमूलो भवानि । एवञ्च - सवितृप्रसूताः सवित्रैवानुज्ञाता दिशः मा दीक्षयन्तु दीक्षाफलसिद्ध्या मां योजयन्तु सर्वत्र वा मां दीक्षितत्वेन ख्यापयन्तु । इदानीं अहं सत्यमेव परं ब्रह्मास्मि न मर्त्यः ॥
9प्रायणीयायाः पुरस्तात् आहवनीयोपस्थाने - अहं त्वमिति त्रिष्टुप् ॥ 'उद्धन्यमानम्' इत्यत्र व्याख्याता ॥
10आजुह्वान इति च त्रिष्टुम् ॥ 'प्राचीमनु प्रदिशम्' इत्यत्र व्याख्याता ॥
11सोमक्रयण्यै पादानुमन्त्रणे जपः - एकमिष इत्यादि यजुः ॥ हे सोमक्रयणि! तव एकं पदं इषे अन्नाय विष्णुः अन्वेतु यावदेकपदक्रमणं त्वामनु गच्छतु । विष्णुः व्यापकः देवः त्वा त्वां व्याप्नोतु, तस्यैवायं पदक्रमः भूयादिति भवः । इषे अन्नसमृद्धये । अथ द्वे पदे यावत्पदद्वयक्रमणं विष्णुः त्वां अन्वेतु ऊर्जे रसाय क्षीरादिसमृद्धये । एवं सर्वत्र । व्रताय कर्मसमृद्धये । मायोभवाय प्राणसमृद्धये मयोभूः वातः तत्सम्बन्धी मायोभवः । उत्सादित्वादञ् । पशुभ्यः द्विपाच्चतुष्पाल्लक्षणेभ्यः । रायस्पोषाय धनसमृद्ध्यै । सप्तभ्यः होत्राभ्यः तासां स्वकार्यसामर्थ्याय ॥
12सप्तमे पदे जपः - सखाय इति यजुः ॥ आदौ वा एकपदा गायत्री ॥ हे सोपक्रयणि! मम सखा त्वं भव । समानख्यानः जनः सखा । यस्मात्त्वं सप्तपदा मया सह सप्तपदानि त्वया क्रान्तानि अतः सप्तपदपरिच्छिन्नकालवर्तिना संबन्धेन त्वं सखा अस्माकं भव । वयं च सप्तपदाः तव सखायः अभूम । अतः इदानीं सर्वकालं तव सख्यं गमेयं गम्यासं अनेन साप्तपदीनेन सख्येन हेतुना । 'सख्युर्यः' इति यः । गमेः लिङत्राशिष्यङ् । किञ्च - तव सख्यात् सार्वकालिकात् अहं मा योषं पृथक्सिद्धो मा भूवम् । त्वमपि मदीयात् सख्यात् मा योष्ठाः मा वियुक्ता भूः । यौतेर्लुङि सिचि वृद्ध्यभावः छान्दसः आत्मनेपदं च ॥
13सुब्रह्मण्यायामाहूयमानायां जपति - साऽसीति यजुः ॥ 'सुब्रह्मण्योम्' इत्यादिः निगदविशेषः । सुब्रह्मण्या सुब्रह्मण्यशब्दवत्त्वात् । हे सुब्रह्मण्ये! सैव पङ्क्तिः पञ्चपदा त्वमसि । यस्यायं पाङ्क्तः यज्ञः तस्याः पङ्क्त्यात्मिकायाः तव पृथिव्येव प्रथमः पादः । अन्तरिक्षं द्वितीयः । द्यौः तृतीयः । दिशः चतुर्थः । तव पञ्चमः पादः परोरजाः रजांसि लोकाः तमांसि भूतानि एभ्यः परस्तात् यः लोकः आदित्यात्मा स पञ्चमः । पारस्करादित्वात् सुट्, राजदन्तादित्वात्परनिपातः । तादृशी त्वं अस्मभ्यं इडादीनि धुक्ष्व देहि ॥
14महावेदिं विमिमीते - विमिम इत्यनुष्टुप् । ह्रसितचतुर्था, विवृद्धद्वितीया ॥ हे वेदे! त्वां विमिमे विविधं परिच्छिनद्मि पयस्वतीं हविर्भिः अन्नवतीं वृष्टिहेतुं वा यागद्वारेण, देवानां धेनुं धेनुस्थानीयां धेनुवत् प्रीणयित्रीं हविषामाधारत्वात् सुदुघां सुष्ठु कामानां दोग्ध्रीम् । 'दुहः कप् घश्च' इति कप् । अनपस्फुरन्तीं प्रातिकूल्यमप्रतिपद्यमानाम् । कैमर्थक्येनेत्याह - अस्माकं सोमं इन्द्रः पिबतु । तेन अस्माकं क्षेमः रक्षाऽस्तु । इन्द्रो वा अस्माकं क्षेमकार्यस्तु ॥
15वेदिकरणे जपति - इमां नरा इति । प्रैष इत्यन्ये । इयमतिजगती पञ्चपदा ॥ 'वर्ष्मन् दिवो नाभा पृथिव्याः' इत्येकः पादः । हे नराः! मनुष्याः इमां वेदिं आगत्य कृणुत । कीदृशीं? वस्वादिभिः तद्वतीं वर्ष्मन् दिवः द्युलोकस्य उच्छ्रायहेतौ द्युलोकादप्युच्छ्रिते वाऽस्मिन् स्थाने पृथिव्याः नाभा नाभिस्थानीये नहनस्थाने वा पृथिव्याः । सप्तम्या डादेशः । यथाऽयं यजमानः न रिष्येत् न हीयेत फलात्तथा कृणुत । कस्त्वमस्मान्नियोक्तुमिति चेत् न ब्रूमः अस्मन्नियोगात्कृणुतेति । अपि तु देवस्य सवितुः सर्वस्य प्रेरयितुः सवे अनुज्ञायां वर्तमानाः कृणुत । स एव युष्मान् कारयतीति । 'सवजवौ छन्दसि' इति सवशब्दोऽन्तोदात्तः ॥
16कृतां वेदिमनुमन्त्रयते - चतुश्शिखण्डेति त्रिष्टुभा ॥ पूर्वार्धर्चः 'उद्धन्यमानम्' इत्यत्र व्याख्यातः । तस्यां तादृश्यां वेद्यां अधि उपरि यौ निविष्टौ सुपर्णौ शोभनपतनौ अग्निश्च मध्यमश्च पर्जन्यः तदधीनप्रवृत्तित्वात् द्वयोः । ततः हवींषि देवेभ्यो वहति कश्चित् । तस्यां हवींषि देवार्थमावहत्यन्यः वृष्ट्या तदुत्पादकत्वात् । तदेवाह - एवं तयोः अधिरूढं देवानां भागधेयम् । एवं वेद्या एव स्तुतिः ॥
17अन्तर्वेद्यां लोष्टमादाय बहिः क्षिपति - अप जन्यमिति गायत्र्या ॥ हे हविर्धान! जन्यं जनेषु सर्वेषु भवं भयं अपनुद नाशय लोष्टनिरसनद्वारेण । चक्राणि परबलानि च अपवर्तय अपगमय । प्रत्येकमुच्यते । एवं युवाभ्यां कृते कर्मसिद्ध्यर्थं इदानीं अविघ्नेन युवां सोमस्य गृहं गच्छतम् ॥
18संज्ञपने परावर्तते यजमानः - वा उवेतदिति जगत्या ॥ प्रथमोऽर्धर्चः 'ये वाजिनम्' इत्यत्र व्याख्यातः । यत्र सुकृत एव यन्ति न दुष्कृतोऽपि, तत्र स्थाने देवः सविता त्वा दधातु स्थापयतु ॥
इति तैत्तिरीयब्राह्मणे तृतीये सप्तमे अच्छिद्रेषु सप्तमोऽनुवाकः ॥  
