

  
1प्रणीताः प्रणीयमाना अनुमन्त्रयते - याः पुरस्तादिति ॥ आनुष्टुभोऽनुवाकः । विशेषो वक्ष्यते । याः आपः पुरस्तात् पूर्वस्यां दिशि प्रस्रवन्ति नद्यो भूत्वा प्रकर्षेण गच्छन्ति । उपरिष्टात् ऊर्ध्वायां दिशि याः प्रस्रवन्तीत्येव । आदित्यरश्मिषु प्रविशन्ति । सर्वतः सर्वासु च दिक्षु याः प्रस्रवन्ति नदीकुल्यादिरूपेण । ताभिः सर्वाभिः रश्मिपवित्राभिः सूर्यरश्मयः पवित्रं शोधका यासां तादृशीभिः अद्भिः श्रद्धां श्रद्धेयं श्रद्धासाध्यं यज्ञमारभे । यद्वा - 'श्रद्धा वा आपः' इति तादृशीभिरद्भिः साध्यं यज्ञमारभे । ताभिः श्रद्धावन्तं वा ॥
2विहृतेष्वग्निषु अन्वाधानात् प्राक् जपति - देवा गातुविद इति ॥ हे देवाः! देवनशीलाः! धातुविदः! गमनज्ञाः! यज्ञनिर्वहणोपायज्ञाः! यज्ञाय यज्ञनिर्वृत्त्यर्थं गातुं गतिं विन्दत लभध्वम् । मनसस्पतिना मनसोपि पालयित्रा परमात्मना देवेन दीप्तिमता वातात्सर्वपरिस्पन्दाश्रयात् प्राणात् ईश्वरस्य क्रियाशक्तिरूपात् अपादाय यज्ञः प्रयुज्यतां निर्वर्त्यताम् ॥
3परिवेषपरिवासनशकलमादाय प्रज्ञातं निदधाति - तृतीयस्यै दिव इति ॥ तृतीयात् द्युसंज्ञिकाल्लोकात् । यद्वा - द्योतनात्सर्वे लोका दिवः, यथा 'तृतीयस्यामितो दिवि सोम आसीत्' इति। ततो लोकात् गायत्रिया सोम आभृतः आहृतः पुरा, पलाशश्चायं सोमाहरणकाले छिन्नं तदीयं पर्णं, तस्मात् अन्तरं तयोर्मध्ये स्थितं वकलं आददे गृह्णामि । किमर्थं? सोमपीथाय सोमपानाय सन्नयितुं सन्नेतुम् । छान्दस इडागमः । 'सोमः खलु वै सान्नाय्यम्' इति तस्य सोमतुल्यत्वात् । सान्नाय्यकरणं सोमपानायोपचर्यते । सान्नाय्यस्य तदातञ्चननिमित्तत्वात् तादर्थ्यं वकलादानस्य ॥
4सान्नाय्यपात्रप्रोक्षणे जपति - आपो देवीरिति ॥ देवीः देवनवत्यः । पूर्वसवर्णः । नित्यं शुद्धाः स्थ यूयम् । ता यूयं इमा इमानि पात्राणि शुन्धत शोधयत । किञ्च - देवानां पयसः उपातङ्क्याय आतञ्चनार्थं पर्णवल्कं पलाशशकलमपि शुन्धत तदपि तत्र निधाय प्रोक्षणं युक्तमिति गम्यते ॥
5वल्केनातञ्चनपक्षे आतञ्चनमन्त्रः - पयो गृहेष्विति त्रिष्टुप् ॥ द्वितीयः पादो विवृद्धाक्षरः । यत्पयः गृहेषु प्रजाभिः उपयुज्यते । अघ्नियासु गोषु च यत्पयस्तिष्ठति, वत्सेषु च यत्पयः पीतमस्ति यच्चेदं पयः त्वयि निहितं एतत्सर्वमपि इन्द्राय हविरुत्पादनार्थं ध्रियस्व धारय । अन्तर्भावितण्यर्थः। यद्वा - गृहादिष्विव त्वयि निहितमपि पयो यस्माद्धविरर्थमेव, तस्मात् ते बिभ्रति त्वं ध्रियस्व गृहादय इव त्वमविचला अवतिष्ठस्व । ततः त्वयि तादृश्यां सत्यां गायत्रीपर्णवल्कातञ्चनेनेदं पयः सोमसदृशं करोतु । सोमापेक्षं इममिति पुल्लिङ्गत्वम् ॥
6आहवनीयान्वावाधाने जपः - अग्निं गृह्णामीति ॥ प्रथमा त्रिष्टुप् । जगती वा, तृतीयाचतुर्थ्यौ जगत्यौ । अग्निं सुरथं शोभनरंहणं गृह्णामि पूर्वम्, योऽग्निः मयोभूः सुखस्य भावयिता प्रजानां, यश्च उद्यन्तं सूर्यमारोहति । यथोक्तं 'उद्यन्तं वावादित्यमग्निरनु समारोहति' इति । अह्ने अह्नो निर्वृत्त्यर्थम् । सूर्यं विशिनष्टि - आदित्यं अदितेः पुत्रं ज्योतिषां उत्तमं ज्योतिः ईदृशं सूर्यं य आरोहति तं अग्निं गृह्णामि । किमर्थं श्वो देवताभ्यः देवता आराधयितुं यज्ञाय यज्ञनिर्वृत्तये यजमानो रमतामित्येवमर्थम् ॥
7वसूनित्यादि ॥ वसून् रुद्रान् आदित्यान् अन्याश्च देवताः इन्द्रेण सह या वर्तन्ते मरुदादयः तास्सर्वाः पूर्वः प्रथमभाव्यहं परिगृह्णामि अग्नेरनन्तरं स्व आयतने आहवनीये गृह्णामि मनीषया मनस ईशया विशिष्टया प्रज्ञया ॥
8इमामूर्जमिति ॥ इमां प्रत्यासन्नां ऊर्जं अन्नस्य हेतुं पञ्चदशीं तिथिं ये प्रविष्टाः तान् देवान् पूर्वोऽहं परिगृह्णामि । अयं अग्निः हव्यवाट् हविषा वोढा तान् देवान् इह आवहतु । किमर्थं? इदं पौर्णमासं हविरेषामर्थे मयि वर्तते तदर्थं तानावहतु । आमावास्यमिति । इमामूर्जमित्यादिकायाः चतुर्थः पादः । अमावास्यायाम् । पादत्रयं समानम् । आमावास्यं हविः इदं एषां कृते मयि वर्तते इति ॥
9अन्तरा गार्हपत्याहवनीयौ वेद्यां स्थितो जपति - अन्तरेति ॥ अग्नी गार्हपत्याहवनीयौ अन्तरा तयोर्मध्ये प्रदेशं देवसंसदं देवानां सहावस्थानाधिकरणम् । सीदतेः संपदादित्वादधिकरणे क्विप् । तत् स्थानं पशवः आगमन् आगताः तस्मात् तान् तत्रस्थान् पूर्वः परिगृह्णामीत्यादि । गतम् ॥
10गार्हपत्यान्वाधाने जपः - इह प्रजा इति ॥ द्वे पङ्क्ती ॥ इह स्थाने निमित्ते प्रजाः विश्वरूपाः पुत्रपौत्रदासादिरूपाः रमन्तां क्रीडन्तु । अग्निं गृहपतिं अभि गृहपतिना अग्निना इत्थंभूता रमन्ताम् । 'अभिरभागे' इति इत्थंभूतत्वे कर्मप्रवचनीयत्वम् । संवसानाः तेन सह वसन्त्यः तेन आत्मानं छादयन्त्यो वा तत्स्वामित्वात् । ताः पूर्व इत्यादि गतम् ॥
11इह पशव इति ॥ पूर्वया व्याख्याता । तानिति विशेषः । पशवो गवादयः ॥
12दक्षिणाग्निमुपतिष्ठते - अयं पितृणामिति ॥ अयं पितृणां सम्बन्धी अग्निः, तस्मात्पितृभ्यः हव्यानि आऽवाट् आवहति । वहेः छान्दसे लुङि हलन्तलक्षणायां वृद्धौ इडभावे रूपम् । तमहं पूर्वः परिगृह्णामि । सोऽपि अस्माकं अविषं पथ्यं पितुं अन्नं करत् करोतु । लुङि 'कृमृदृरुहिभ्यः' इत्यङ् ॥
13सभ्यमुपतिष्ठते - अजस्रमिति ॥ हे सभ्य! सभायां साधो! यत्र दीव्यन्ति तां सभां पालयन्तः अस्मदीयाः त्वां विजयभागं दीव्यतां विजया भागा यस्य तादृशं त्वां अजस्रं अनुपरतं समिन्धतां तत्रस्थं त्वां सम्यक् पलयन्तु, हे अग्ने! तथा समिद्धः त्वं मदर्थं दीदाय दीप्य । दीदिरिति छान्दसः अभ्यस्तसंज्ञः । ततः छान्दसो लिट् । शरदश्शतं शतं वर्षाणि मम विजित्यै विजयाय ॥
14आवसत्थ्यमुपतिष्ठते - अन्नमिति ॥ आवसथीयं आवसथप्रयोजनं आवसथे भवं वा यदावसथ्याय भवति तदन्नं अभिहराणि आभिमुख्येनोपहरामि । शरदश्शतम् । गतम् । स चाहिर्बुध्नियः अस्माकमावसथे गृहे श्रियं धनादिसमृद्धिं मन्त्रं ऋगादिसमृद्धिं च नियच्छतु दधातु ॥
15सर्वेष्वन्वाहितेषु जपति - इदमित्यादि यजुः ॥ इदमिति क्रियाविशेषणं, इदं प्रब्रवीमि युष्मदर्थोऽयमिति विवृणोमि यज्ञं अहं इमं आचरन् । अग्निज्येष्ठेभ्यः अग्निप्रधानेभ्यः वसुभ्यः । इन्द्रप्रधानेभ्यः रुद्रेभ्यः वरुणप्रधानेभ्यः आदित्येभ्य इति सर्वेषां युगपत्, यज्ञभेदाभावात् अग्निनियमाभावाच्च ॥
16जायापत्योरशनम् - पयस्वतीरिति ॥ व्याख्यातेयं 'मम नाम' इत्यत्र ॥
17व्रतमुपैष्यन् जपति - अग्ने व्रतपत इत्यादि यजुः ॥ तत्रैव13 व्याख्यातम् । प्रथमो मन्त्रो ब्राह्मणस्य, उत्तरे त्रयः क्षत्रियवैश्ययोः । सर्वे वा ब्राह्मणस्य ॥
18शाखामाहरति - इमामिति ॥ मन्त्रलिङ्गात् प्राच्या उदीच्या प्रागुदीच्या आहरणम् । इमां प्राचीं प्रागञ्चितां उदीचीं उदगञ्चितां उभयाञ्चितां वा शाखां आहरामि । इषं अन्नं ऊर्जं रसं चाभिसंस्कृतां शाखारूपेण परिणता, यद्वा - इडूर्जोः हेतुभूतां मन्त्रेणाभिसंस्कृतां बहुपर्णां बहुपलाशाम् । 'बहोर्नञ्वत्' इत्युत्तरपदान्तोदात्तत्वम् । अशुष्काग्रां पशुपां पशूनां पालयित्रीम् ॥
19शुल्ब इध्मं संभरति - यत्कृष्ण इति द्वाभ्याम् ॥ हे अग्ने! यत् यस्मात् त्वं कृष्णो मृगो भूत्वा रूपं च तदीयं कृत्वा वनस्पतीन् त्वं प्राविशः प्रविष्टवानसि । यथा - 'अग्निर्देवेभ्यो निलायत । कृष्णो रूपं कृत्वा' इत्यादि । तस्मान् त्वां एकविंशतिधा एकविंशतिवनस्पत्यवयवेध्मरूपेण वर्तमानं संभरामि सर्वावयवसहितं एकत्र संगृह्णामि । सुसंभृता सुष्ठु संभ्रियते येन तादृशेन शुल्बेन ॥
20त्रीनित्यादि ॥ त्रीन् परिधीन् परितो धेयान् तिस्रः समिधः ऊर्ध्वानूयाजसमिदाख्याः यज्ञायुः अनुयाजसमिधं दीर्घकालं यज्ञस्य रक्षकत्वात्, समुदायेनोक्तस्यापि पुनर्वचनं स्तुत्यर्थम् । यज्ञमेति व्याप्नोतीति यज्ञायुः । अनुसंचरान् अन्याः पञ्चदश समिधः अनुगता एव सञ्चरन्ति एकस्मिन् काले प्रक्षिष्यन्त इति । उपवेषं अङ्गारोदङ्निरूहणे, मेक्षणं चरोरुपादाने, धृष्टिं अङ्गारप्रत्यङ्निरूहणे, संभरामीत्यादि गतम् ॥
21परिस्तरणानामाहरणच्छेदनसंनहनमन्त्राः क्रमेण - या जाता इत्याद्याः ॥ तृतीया पङ्क्तिः । या जाता इत्यग्निकाण्डे अर्धचो व्याख्यातः । तासां पर्व पर्वाणि राध्यासं वर्धयामि परिस्तरमाहरन् । न त्वनेनाहरणेन पर्वं पीडयामि । मन्त्रान्तरं च 'पर्व ते राध्यासम्' इति इति ॥
22अपां मेध्यमिति ॥ 'तासां यन्मेध्यं यज्ञियं सदेवमासीत् । तदपोदक्रामत् । ते दर्भा अभवन्' इत्युक्तं ब्राह्मणे । तदाह - अपां मेध्यादिरूपं यद्दर्भात्मना परिणतं तदिदं युष्मद्रूपं मम शिवं सुखहेतुरस्तु, हे दर्भाः! युष्माकं आच्छेत्ताऽपि अहं मा रिषं मा नशं अपि तु शरदश्शतं जीवानि ॥
23अपरिमितानामिति ॥ यस्मादपरिमितानां अनन्तानां दर्भाणां मध्ये एते मया परिमिताः कतिपये गृहीताः न तु सर्वे, तेषां परिमितत्वात् सन्तानच्छेदं न करोमि, तस्मात् युष्मान् सुकृताय शोभनाय कर्मणे यज्ञाय आच्छिद्य संनह्ये बध्नामि कं सुखम् । सुकृतायेतिवचनात् अनर्थकं चेत् अप्रत्यहूं संनह्ये बाधकाभावात् । तदेवाह - एनः पापं कतमच्चन किंचिदपि स्वल्पमपि अहं मा निगां मा निकृष्टं गमम् । ननु कतिपयहिंसां कुर्वन् कथमनेनाः स्यात् तत्राह - पुनरुत्थाय भूयोऽप्याच्छेदस्थानादन्ये प्ररोहाः उत्थाय बहुला भवन्तु एकैकस्मात् शतं सहस्रं च प्ररोहन्तु युष्माकमेवायमुपकार इति ॥
24सकृदाच्छिन्नं बर्हिस्स्तृणाति - सकृदाच्छिन्नमिति जगत्या ॥ सकृदाच्छिन्नं एकवारलूनं बर्हिः ऊर्णामृदु ऊर्णावन्मृदुस्पर्शम् । उपमानपूर्वपदप्रकृतिस्वरत्वम् । स्योनं सुखहेतुं त्वा पितृभ्यो भरामि पित्रर्थं हरामि । अस्मिन् सकृदाछिन्ने बर्हिषि सोम्याः सोमार्हाः मे पितरः पितामहाः प्रपितामहाश्च अनुगैस्सह सीदन्तु ॥
25शाखापवित्रस्य क्रियमाणस्य अनुमन्त्रणार्थौ द्वौ मन्त्रौ । तत्र प्रथमः - त्रिवृदिति ॥ पलाशे पलाशशाखाविशेषे दर्भः पवित्ररूप आश्रित इति शेषः । कीदृशो दर्भः? त्रिवृत् त्रिगुणः । तद्दर्भस्य परिमाणमियानित्यभिनीय प्रदर्श्यते । प्रादेशसम्मित इति वचनेनापि स्पष्टीक्रियते । तदिदमस्मिन् यज्ञे पवित्रं पोतृतमं हविषां शोधयितृतमं सर्वशोधकातिशयन वर्तमानं इदं मदीय पयः हव्यं हवनार्हं करोतु ॥
26इमौ प्राणापानौ प्राणापानस्थानीये पवित्रे । प्राणापानापेक्षं पुल्लिङ्गत्वम् । यज्ञस्याङ्गानि सर्वशः सर्वाणि आप्याययन्तौ वर्धयन्तौ सञ्चरतां हव्यशोधने उत्पवनादिना हविषां शोधके ॥
28तयोः छेदनं - पवित्रे स्थ इति यजुः ॥ पवित्रे शोधके स्थः सर्वहविषां वैष्णवी विष्णोर्थज्ञात्मनः स्वभूते । शीभावे अकारलोपः छान्दसः । ते वां युवां वायुः मनसा मनस्कारेण पुनातु ॥
28प्रस्तरे तयोर्निधानं - अयमिति ॥ पवित्रयोः प्रत्येकनिर्देशः पूर्ववत्पुल्लिङ्गता । इमे प्राणापानस्थानीये पवित्रे यजमानं प्रस्तरं 'यजमानो वै प्रस्तरः' इति । अपिगच्छतां अनुप्रविश्य वर्तेताम् । यद्वा - अनेन प्रस्तरपवित्रयोगेन यजमानः प्राणापानवान् भवतु । कः पुनरनयोर्विशेष इत्याह -इमे हि यज्ञे सर्वस्य पोतारौ शोधके । पूर्ववत् प्राणापानाभिप्रायेण पुल्लिङ्गता । अभूतां भवतः । छान्दसो लुङ् । तदपि कुत इत्यत आह - इमे हि पवित्रे हविषां शोधने, तस्मात् सर्वस्यापि यज्ञस्य शोधने, तस्मादेव यजमानमपि प्राणवन्तं कुरुतामिति ॥
29वेदकरणं - त्वयेति त्रिष्टुप् ॥ अत्र ब्राह्मणम् - 'वेदेन वै देवा असुराणां वित्तं वेद्यमविन्दन्त तद्वेदस्य वेदत्वम्' इति । असुराणां सम्बन्धि यद्यद्वेदिप्रभृतिकं वित्तं वेत्तव्यं लब्धव्यं तत्सर्वं वेदेनालभन्त, तद्वेदत्वं वेदस्येति । तदिदमुच्यते । हे वेद! त्वया साधनेन देवा वेदिं विविदुः लेभिरे पृथिवीं प्रथितां सर्वपृथिव्यात्मिकां वा 'सा वा इयं सर्वैव वेदिः' इति । त्वया यज्ञो जायते निष्पद्यते, फलप्रदत्वं निष्पत्तिः । तदेवाह - विश्वदानिः विश्वस्य फलस्य दाता । औणादिको निप्रत्ययः, विश्वदानशब्दान्मत्वर्थीय इकारो वा, सर्वदा 'परादिश्छन्दसि' इत्युतरपदाद्युदात्तत्वम् । किञ्च - त्वं खलु अच्छिद्रं अविगुणं यज्ञमन्वेषि उत्पादयसि । यद्वा - अन्वेषि अनुगच्छ उत्पादय, विद्वान् तदुपायज्ञः । किञ्च - त्वया होता संतनोति अविच्छेदेन तनोति विस्तारयति अर्धमासान् अनुवृत्तयज्ञान् सर्वानर्धमासान् करोति, ब्राह्मणं च - 'यज्ञमेव तत्संतनोत्योत्तरस्मादर्धमासात् । तं सन्ततमुतरेऽर्धमास आलभते । तं कालेकाल आगते यजते' इति । एवं पुनःपुनः अनुष्ठानादर्धमासानित्युक्तम् ॥
30सन्धानरज्ज्वादाने - त्रयस्त्रिंश इति ॥ तायमानाः तन्तवः गुणा उच्यन्ते । तेषां त्वं त्रयस्त्रिंशोऽसि अन्त्योऽसि त्वत्तः परो नास्ति, देवा अपि त्रयस्त्रिंशत् न ततः परं किंचिदस्तीति प्रतिपादनाय संख्याविशेषापादानम् । स त्वं पवित्रेण पवित्रत्वेन पावनत्वेन सहागहि आगच्छ । छान्दसश्शपो लुक् । इदानीं परोक्षवदुच्यते रज्जुत्वेन - इयं रज्जुश्शिवा सुखकरी अभिधानी बन्धनी अघ्नियां गां उपसेवताम् ॥
31उखाधिश्रयणे - साकंप्रस्थायीय इत्यन्ये - अप्रस्रंसायेति ॥ अप्रस्रंसाय अप्रस्रवणार्थं यज्ञस्य यज्ञार्थस्य सान्नाय्यस्य उखे उपदधामि उपस्थापयाम्यहम् । कैमर्थक्येन? पशुभिः सन्नीतं सम्यगुपनीतं यया 'एतदस्मै सन्नयत' इति पूर्वं शृतं दधि च पश्चात्कृतं यथा 'एतदस्मै शृतं कुरुत' एतदस्मै दधि कुरुत'22 इति तादृशं सान्नाय्यं इन्द्रार्थं इमे बिभृतामित्यैदमर्थ्येनोपदधामि ॥
32उपवेषकरणे - उपवेषोऽसीति ॥ उपवेषोऽसि उपेत्य व्यापकोऽसि यज्ञाय सर्वस्य यज्ञस्य उपेत्य अङ्गारादिव्याप्त्या यज्ञं निर्वर्तयसि । तस्मात्तादृशं त्वां परिवेषं सर्वतो व्यापकं यज्ञस्य वनस्पतीनां वा त्वां अधारयन् अस्मत्तोऽन्येऽपि इन्द्रार्थं हविः कृण्वन्तः कुर्वन्तः, तस्मात्तादृशः त्वं अस्माकमपि शिवः सुखकरः शग्मः शान्तश्च भवासि भवसि उपेत्य । भवतेर्लेट्याडागमः ॥
33अपिधीयमाने यजमानो जपति - अमृन्मयमिति ॥ अमृन्मयं अमृद्विकारभूतं 'एकाचो नित्यम' इति मयट् । देवपात्रं देवानां योग्यं पात्रं अपिधानपात्रं अयोमयं दारुमयं वा, यज्ञस्यायुस्स्थानीयं सान्नाय्यं तन्निमित्तं तन्निर्वृत्त्यर्थं प्रयुज्यतां अपिधाने साधनीक्रियताम् । किमर्थमित्याह - तिरःपवित्रं तत्र पवित्रमन्तर्धाय अतिनीताः आनीता आपः कुम्भ्यां तिरःपवित्रं आसिक्ताः दोहने संक्षाळनीया आपो माऽतिगुः कुम्भीमतिक्रम्य मा गमन् । सत्यपि दुग्धे अपां ग्रहणं तासामुपरिस्थितत्वात् ताभिरेव दुग्धातिगमनं परिह्रियत इति । यद्वा - पवित्रासिक्तसंक्षाळनीयनिमित्तत्वात् सान्नाय्यस्यैवमुक्तमिति मन्तव्यम् । तदर्थं हे! अध्वर्यो इमा आपो धारय निरुद्धनिर्गमाः कुरु पिधानपात्रं विधारय ॥
34सान्नाय्यपात्राणि प्रोक्ष्यमाणान्यभिमन्त्रयते - देवेनेति ॥ सवित्रा आदित्येन वसोर्जगतां वासयितुः सूर्यस्य सूतिकृतः उत्पत्तिस्थितिहेतोः आत्मसम्बन्धिभिः रश्मिभिः उत्पूताः ताः यूयं गां च दोहपवित्रे च दोहनपात्रं च पवित्रं च रज्जुं च बन्धनीं इत्थं सर्वाणि सान्नाय्यपात्राणि शुन्धत शोधयत । शुधि शौचकर्मणि, चुरादिराधृषीयः ॥
35गा आयतीः प्रतीक्षते - एता इति त्रिष्टुभा ॥ एताः गावः आचरन्ति आगच्छन्ति मधुमत् मधुरसं दुग्धं दुहानाः प्रजावत्यो बहुप्रजाः उभयप्रजासमृद्धिहेतवः यशसः यशस्स्विन्यः । मत्त्वर्थीयो लुप्यते, पुंसि संक्रान्तत्वादाद्युदात्तत्वाभावः । विश्वरूपाः सर्वरूपान्विताः बह्वीः भवन्तीः सन्तानवृद्ध्या बह्व्यो भवन्त्यः उपजायमानाः कर्मसु पुनःपुनः उपयुज्यमानाः वः हे गावः! तादृशीः इह कर्मणि इन्द्रो रमयतु क्षीरादिसमृद्ध्या रतिहेतून् करोतु ॥
36वत्समभिदधाति - पूषा स्थेति यजुषा ॥ वचनव्यत्ययः । पूषा पुष्टिहेतुः क्षीरस्य । पूषैव वा पशूनां स्वामी त्वमसि इति स्तुतिः ॥
37दोग्धोपसीदति - अयक्ष्माव इति त्रिष्टुभा ॥ हे गावः! वः युष्मान् अयक्ष्मा अरोगाः प्रजया संसृजामि देग्धुं वत्सेन योजयामि । यद्वा - प्रजयोपलक्षिता युष्मान् संसृजामि दोग्धुं संगच्छामि । रायस्पोषेण क्षीरादिधनपुष्ट्या बहुलाः प्रथिताः भवन्तीः क्षेत्रादिपुष्टेरपि हेतुभूता भवन्ती ऊर्जं रसवत् पयश्च घृतं च पिन्वमानाः क्षरतीः । पिवि सेचने, इदित्त्वान्नुम् । जीवन्तीः दीर्घायुषः जीवयन्तीर्वा प्रजाः क्षीरादिना अहमपि जीवः युष्मत्संबन्धेन चिरं जीवन् जीवयित्वा प्रजा यागद्वारेण । पचाद्यच्, उभयत्रापि 'बहुलमन्यत्रापि संज्ञाछन्दसोः' इति 'णिलुक्' ईदृशी वः उपसदेयं उपसीदामि समीपतो भजामि । 'लिङ्याशिष्यङ्' ॥
38दुह्यमानामनुमन्त्रयते - द्यौश्चेति त्रिपदया बृहत्या ॥ इमं यज्ञं यज्ञसाधनं पयः द्यौः पृथिवी च संदुहाताम् । वृष्ट्यादिक्रमेण तन्निष्पत्तिहेतुत्वात् ते एव प्रार्थ्येते । धाता सर्वस्य स्रष्टा सोमेन ओषधीशेन सह दुग्धां तौ च संदुहातामिति स एवानुषङ्गः । वायुर्भूतात्मा वातेन प्राणेनात्मना सह दुग्धाम् । अथ सर्वोऽयं देवतागणो यजमानाय द्रविणं प्रशस्तं फलं धनमेव वा यागनिर्वृत्त्या दधातु ददातु । वचनव्यत्ययो वा । सर्वेऽप्येते यजमानाय द्रविणं दधतु ॥
39धाराघोषमनुमन्त्रयते - उत्समिति जगत्या ॥ उत्स उत्स्यन्दमानं उद्भूतधाराघोषस्यन्दनं बहुक्षीरत्वात् कलशं ऊधः कलशाधारत्वात् क्षीरस्य । चतुर्बिलं चतुस्तनरन्ध्रं दुहन्ति । किं? पय डति सामर्थ्यात् गम्यते, इडां गां देवीं दानशीलां दीप्तिमतीं वा मधुमतीं मधुरक्षीरादिकां सुवर्विदं स्वर्गस्य लम्भयित्रीं दुहन्ति, एवं त्रीणि कर्माणि गां कलशं पयो दुहन्तीति । तत्रोपयुज्यमानयोः निमित्तयोः गोकलशयोः 'अकथितं च' इति कर्मत्वम् । यद्वा - उत्स्यन्दमानं चतुर्बिलस्रावि कलशस्थं पयः कलशशब्देनोच्यते । तत् दोहं इन्द्राग्नी जिन्वतं जिन्वतु प्रीणयतु । यद्वा - इन्द्राग्नी तज्जिन्वतां प्रीणयतां प्रीतिहेतुं कुरुतां, तत्र वा प्रवृत्तान् अस्मान् इन्द्राग्नी जिन्वतां प्रीणयताम् । सर्वथा वचनव्यत्ययान्न मुच्यामहे । इन्द्राग्न्योर्वा आमन्त्रणे छान्दसो निघाताभावः । सूनृतावत् प्रियसत्यात्मवचनवत् निर्दोषत्वेन तद्धेतुत्वात् । अथ तत् इन्द्राग्न्योः कर्म इन्द्राग्न्यनुगृहीतं वा तदेव दोहनं यजमानं अमृतत्वे अमृतत्वहेतौ फले दधातु स्थापयतु ॥
40दुग्धमानयन्तं पृच्छति - कामधुक्ष इति ॥ हे दोग्धः! कां गां अधुक्षः दुग्धवानसि इदं पयः । दुहेर्लुङि 'शल इगुपधादनिटः क्स' । नः अस्माकं प्रब्रूहि व्यक्तमाचक्ष्व । कोऽस्य पयसो विशेष इति चेत्? इन्द्राय इन्द्रार्थं खलु हविः इदं तत्रापि इन्द्रियं इन्द्रजुष्टं इन्द्रप्रियं वा, इन्द्रेण वा सेवितं पुनःपुनः, तस्मात् एवं महानुभावं पयः कामदुग्धा इति ॥
41अथ प्रत्याह - अमूमिति ॥ नामधेयविशेषमात्रं निर्दिशति गङ्गां सरस्वतीमिति वा । अस्याश्च वैशिष्ट्यमाह - यस्यां गवि देवानां मनुष्याणां च प्रीणनं पयो हितं निहितं तादृशीं महाभागां तादृशं पयोऽदुहि ॥
42तिस्रो दोहयित्वा वाचं विसृजति - बहु दुग्धीति ॥ इन्द्रार्थं देवार्थं च बहु पयो दुग्धि हे गौः! तच्च हव्यं हविर्भूत्वा पुनराप्यायतां भूयो विवर्धताम् । अथ वत्सेभ्यः मनुष्येभ्यश्च पुनः ततो बहुतरस्य दोहाय कल्पतां दोहसामर्थ्यं तवास्तु पयश्च तथा प्रभूतमस्तु इत्यर्थः ॥
43अग्रिहोत्रोच्छेषणं अभ्यातनक्ति - यज्ञस्येति यजुषा ॥ यज्ञस्य सन्ततिः अविच्छेदकारणं त्वं असि । तादृशं त्वां यज्ञस्य सन्ततिमेव लक्षीकृत्य संतनोमि दुग्धेन सन्ततं करोमि त्वयि हि सन्तते यज्ञ एव संतन्यत इति ॥
44दारुपात्रादिना कुम्भ्या अपिधानम् - अदस्तमिति ॥ हे क्षीर! अदस्तं अनुपक्षीणं त्वमसि । अद्भिः अरिक्तेन जलसहितेन पात्रेण विष्णवे व्याप्तिमते यज्ञाय त्वा अपिदधाम्यहम् । कीदृशीभिः अद्भिः? या आपः पूताः शुद्धाः परिशेरते उपरि शेरते पिधानपात्रे सर्वां रात्रिं रक्षणार्थमिव शेरते ताभिः अरिक्तेन पात्रेणापिदधामि तव रक्षणार्थमिति ॥
45परिवासनशकलं दुग्धेऽन्ववदधाति - अयमिति ॥ अयं पर्णवल्कः इदं पयः सोमं सोमसदृशं कृत्वा यथोक्तं ग्रहणकाले - 'सोमपीथाय सन्नयितुम् । वकलमन्तरमाददे' इति, तदिदमुच्यते । तत्सोमीकृतं स्वां योनिं आत्मीययोनिभूतं अपिगच्छतु अनुप्रविशतु । पर्णवल्कः पवित्रं शोधयिता । आविष्टनपुंसकोऽयम् । सौम्यः सोमापत्यम् । तत्कथमित्याह - सोमाद्धि निर्मितः उत्पन्नः । यथोक्तम् - 'तृतीयस्यै दिवः । गायत्र्या सोम आभृतः' इत्यादि । तस्मात् सोमप्रभवत्वात् अस्य सोमः स्वा योनिः ॥
46शाखापवित्रं क्वचित्प्रज्ञातं निदधाति - इमाविति ॥ पर्णविकारे शाखायां पर्णशब्दः । पर्णं च पलाशशाखां च दर्भं च शाखापवित्रं च इतीमौ देवानां हव्यशोधनौ हविषां शोधकौ प्रातर्वेषाय प्रातर्दोहात्मने यज्ञाय व्यापनाय गोपाय रक्ष हे विष्णो! । कस्मादेवमुच्यस इति चेत् - त्वं खलु हव्यं हि रक्षसि । यथोक्तम् - 'विष्णो हव्यं रक्षस्व' इति, अतः हव्यरक्षार्थमेव इमौ रक्षेति । एतद्रक्षणे हि हव्यं रक्षितं स्यात् ॥
47नक्तं परिस्तरणकाले जपति - उभाविति चतुर्नवका बृहती ॥ उभावग्नी गार्हपत्याहवनीयौ प्राधान्यादनयोरुपादानं दक्षिणाग्नावपि भवत्येव । उपस्तृणते दर्भैः समीपतः छादयति । बहुवचनं कर्तृनियमार्थमिति केचित् । उपस्तीर्णाग्निके स्थाने अत्र देवता उपवसन्तु अनशना वर्तन्तां मे मदर्थम् । यद्वा - मदीया देवता उपवसन्तु अहं हि ग्राम्यान् पशून् उपवसामि नाश्नामि, मद्वत् मम देवता अपि उपवसन्तु ग्राम्यानिति ॥ यद्वा - देवता उपवसन्तु उपेत्य वसन्तु मदर्थम्, मम को विशेष इति चेतू - अहं हि ग्राम्यान् पशून् उपवसामि नाश्नामि । किमर्थं? मह्यं गोपतये अहं गोपतिः गवां स्वामी यथा स्यामिति । यथोक्तम् - 'यद्ग्राम्यानुपवसति तेन ग्राम्यानवरुन्धे' इति ॥
इति तैत्तिरीये ब्राह्मणे तृतीये सप्तमे चतुर्थोऽनुवाकः ॥  
