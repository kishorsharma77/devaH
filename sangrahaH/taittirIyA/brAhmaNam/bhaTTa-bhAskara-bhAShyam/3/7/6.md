

  
1दोहनानन्तरकालं संप्रैषः, परिस्तरणमन्त्रो वा - परिस्तृणीतेति पञ्चपदा शक्वरी ॥ 'सन्तु' इति चतुर्थपादान्तः । प्रैषपुरुषा दर्भा वा उच्यन्ते । परिस्तृणीत परितः छादयत अग्निं परिधत्त परितो धारयत आच्छादयत वा । ततः तथा युष्माभिः परिहितोऽग्निः यजमानं युनक्तु । ततश्च अपां सारभूताः ते दर्भाः ओषधीनां मध्ये सुवर्णाः अस्य यजमानस्य निष्काः अलङ्कारभूताः कामदुघाश्च सन्तु । अमुत्र परत्र लोके अमुष्मिन् ऐन्द्रादौ यत्रेच्छति भोक्तुम् ॥
2ब्रह्माणं वृणीते - भूपत इत्यादि यजुः । आद्या वा गायत्री ॥ हे भूपते! यागद्वारेण पृथिव्याः पालयितः! भुवनपते! भवनस्य अन्तरिक्षस्य पालयितः! महतो भूतस्य द्युलोकस्य च पालयितः! । यद्वा - सर्वत्र ब्रह्मणा अभेदेनोच्यते । भुवां पते! सर्वस्य भूतजातस्य पते! भुवनानां लोकानां पते! महतो भूतस्य आकाशादेरपि पते! तादृशं त्वां ब्रह्माणं वयं वृणीमहे ॥
3अथ वृतो ब्रह्मा जपति - अहमिति यजुः ॥ अहं भू पतिः भुवनपतिः महतो भूतस्य पतिः, सोऽहं देवेन सवित्रा प्रसूतः प्रेरितः उदयादिनाऽनुज्ञातः आर्त्विज्यं ब्रह्मत्वं करिष्यामि । हे देव! सवितः! सर्वस्य प्रेरयितः! एवं त्वामेवैतं ऋत्विग्यजमानाः मां वृणते । सवितारं विशिनष्टि - बृहस्पतिं बृहतां कर्मणां पतिं पालयितारं, सुट्, तलोपश्च । दैव्यं देवानां संबन्धिनं ब्रह्माणं ईदृशं त्वामेव मद्वरणापदेशेन वृणते, तस्मात् त्वमेव बृहस्पतिः कथं नाम वृतस्स्या इति तदर्थं एतदहं मनसे प्रब्रवीमि ख्यापयामि तदुपक्रमत्वात् सर्वप्रवृत्तीनाम् । ततः तत् मनो गायत्रियै प्रब्रवीतु, गायत्री च त्रिष्टुभ इत्यादि यावद्ब्रह्म । वसतिवरणाय प्रवचनं योजनीयम् । अथ ब्रह्म च परमेष्ठी भूर्भुवस्सुवः त्रैलोक्ये प्रब्रवीतु सर्वात्मत्वात्तस्य । यद्वा - त्रैलोक्यात्मकं ब्रह्म स एव बृहस्पतिः, स खलु तादृशो बृहस्पतिः देवानां ब्रह्मा स्वेनैव रूपेण, अहं तु तद्रूपेण वर्तमानो मनुष्याणां ब्रह्मा । एते च मां त्वद्रूपेण वृणते । अतो हे बृहस्पते! त्वमेव यज्ञं गोपाय अहमपि त्वद्रूपेण गोपयामि । एवं देवेन सवित्रा प्रसूतः आर्त्विज्यं करिष्यामि ॥
4उत्कराभिग्रहणे जपः - इदं तस्मा इति त्रिष्टुप् ॥ हे देवाः! तस्मै तदर्थं इदं हर्म्यं स्थानं यज्ञार्हं करोमि, कस्मै युष्माकं ब्रह्मचर्यं यश्चरति व्रतपतिः अग्निः । कीदृशः? मेधावी प्रज्ञावान् तपस्वी नित्यतपाः एवंभूतः यः मानुषीषु दिक्षु प्रज्ञाविभागेषु दूतः चरति हिताहितप्राप्तिपरिहारोपायज्ञः वर्तते अन्तः मध्ये मनसा प्रशस्तेनेत्थंभूतः, तस्मै इदं करोमीति ॥
5वेदेन वेद्यां संमृज्यमानायां जपति - चतुश्शिखण्डेति त्रिष्टुप् ॥ चतुश्शिंखण्डा भूषणस्थानीयैः चतुर्भिः ऋत्विग्भिः युक्ता चतुष्कोणा वा युवतिः आकारेण युत्रतिसदृशी 'पुरस्तादणीयसी पश्चात्प्रथीयसी मध्ये सन्नततरैवमिव हि योषा' इति श्रुतेः । सुपेशाः सुरूपा । आद्युदात्तः 'द्व्यचश्छन्दसि' इत्युत्तरपदाद्युदात्तत्वम् । घृतप्रतीका घृतमुखा धृतप्रक्रमा प्रथमं तत्र तेषां स्थापनात्, यज्ञद्वारेण वर्षोपक्रमस्थानभूता वा, भुवनस्य यज्ञगृहस्य मध्ये समस्तस्य वा भुवनस्य मध्ये यथोक्तविशिष्टरूपा महते सौभगाय सुश्रीकत्वाय मर्मृज्यमाना शोध्यमाना वेदेन । 'सुभगान्मन्त्रे' इत्यञ् । 'हृद्भगसिन्ध्वन्ते' इत्युभयपदवृद्धिरस्मिन्विषये नेष्यते । सा त्वं मह्यं यजमानाय कामान् धुक्ष्व देहि ॥
6वेद्यां क्रियमाणायां जपति - भूमिर्भूत्वेति त्रिधुभम् ॥ इयं वेदिः भूमिः भूत्वा सर्वपृथिवीभावेन वर्तमाना सती महिमानं माहात्म्यं पुपोष पुष्णाति । ततः देवी सर्वपृथिव्यात्मिका इयं वेदिः पयांसि तृणादिनिष्पादनेन वर्धयते उदकानि वा यागद्वारेण । ततोऽस्या महाभागतया यज्ञियाः यज्ञसंपादनार्हाः ओषध्यः आपः शक्वर्यः पशवश्च । 'वा छन्दसि' इतिपूर्वसवर्णदीर्घत्वम् । इह पृथिव्या यज्ञं वियन्ति च संयन्ति च क्षीरादिरूपेण परिणताः स्वरूपहानाद्विगच्छन्ति दर्भादिरूपेणोपयोगात् स्वरूपेण सङ्गच्छन्ति यज्ञम् ॥
7उत्करेऽर्घ्यं निहन्ति - यो मेति त्रिष्टुभा ॥ यो मा हृदा हृदयमात्रेण द्वेष्टि यश्च मां मनसा द्वेषापरेण तात्पर्येण द्वेष्टि, यश्च मां वाचा तादृशपदप्रयोगेण द्वेष्टि । द्वेषहेतुं दर्शयति - ब्रह्मणा ब्रह्मवर्चसेन वेदाध्ययनादिना वा कर्मणा तपोऽतिशयेन श्रुतेन विद्यासंपदा हृदयेन हृदयवत्तया बुद्धिमत्तया । यद्वा - इष्णता एषणकुशलेन हृदयेन । इष्णाता कान्त्येत्येके । एवं अनेन अनेन वा भूयो मां द्वेष्टि, हे देवाः! हे इन्द्र! प्राधान्यात् पुनरुपादानं, त्वदीयेन वज्रेण शिरच्छिनद्मि । यद्वा - वज्रस्थानीयेन अनेन स्फ्येन तस्य शिरच्छिनद्मि । इन्द्रस्य वज्रेण शिरच्छिनद्मि हे देवा इत्येके ॥
8बर्हिषि आसाद्यमाने जपति - ऊर्णामृद्विति त्रिद्युभम् ॥ ऊर्णामृदु ऊर्णेव मृदु । उपमानपूर्वपदप्रकृतिस्वरत्वम् । प्रथमानं विस्तारं भजत् स्योनं सुखं देवेभ्यः जुष्टं इष्टं सदनाय आसनाय पर्याप्तं वर्हिः । त्वं सुवर्गे लोके - कीडशे? - नाकस्य अविद्यमानदुःखस्य स्थानस्य पृष्ठे प्रधाने परमे व्योमन् प्रकृष्टे रक्षके आदित्यान्तरपुरुषे यजमानं मां धेहि स्थापय योजय ॥
9स्तीर्यमाणायां वेद्यां जपति - चतुश्शिखण्डेति त्रिष्टुभम् ॥ व्याख्यातप्राया । विशेषस्तु - वयुनानि कान्तानि वासांसि बर्हिरिदं वस्ते आच्छादयति, सा त्वं महते सौभगाय बर्हिषा स्तीर्यमाणा सा मे यजमानाय कामान् धुक्ष्व ॥
10शिवा चेत्यादि यजुः ॥ सा त्वं ये शिवा शान्तोपद्रवा च एधि भव, शग्मा शक्ता च एधि । अत्र गुणसमुच्चयः । तेनाख्यातस्य चयोगाभावात् 'चवायोगे' इति निघातप्रतिषेधाभावः । स्योना सुखा सुषदा सुष्ठु अध्यासनीया ऊर्जस्वती बलवती पयस्वती क्षीरादिमती तद्धेतुत्वात् सा त्वं मे हर्षं अन्नं ऊर्ज च दुग्धादिरसं पिन्वस्व सिञ्च वर्धय, ब्रह्म अध्ययनादि तेजः ब्रह्मवर्चसादिकं च पिन्वस्व क्षत्रं बलं क्षत्रियजातिं वा ओजः तेजः बलं वा । विशं वैश्यजातिं प्रजां वा पुष्टिं समृद्धिं आयुः शतसङ्ख्यं अन्नाद्यं अन्नादनसामर्थ्यं प्रजां पुत्रादीन् पशून् गवादीन् ॥
41परिधिषु परिधीयमानेषु जपति - अस्मिन्यज्ञ इति मध्येज्योतिषं त्रिष्टुभम् । तृतीयस्य पादस्य अष्टाक्षरत्वात् ॥ अस्मिन् यज्ञे भूय इत् भूयोभूयः, इदिति क्षिप्रार्थे, पादपूरणे वा । ममापि अविक्षोभाय अविचलनाय परिधीनुपदधामि तव समीपे स्थापयामि । स च तथोपहितोऽग्निः धर्ता सर्वधारणकुशलः धरुणः सर्वैर्धारणीयः धरीयान् अन्येभ्यः धारकेभ्यः अतिशयेन धारयिता, तृन्नन्तात् 'तुश्छन्दसि' इतीयसुन् । ईदृशोऽयमग्निः इतः स्थानात् इतो वा यजमानात् द्वेषांसि द्वेष्याणि रक्षःप्रभृतीनि नुदातै निष्कृष्य नाशयतु । लेटि 'वैतोऽन्यत्र' इत्येकारः ॥
12विधृत्योः साद्यमानयोः जपति - विच्छिनद्मीति त्रिष्टुभौ प्राणान्मयि इति गायत्रीं च ॥ विविधं पृथक् धार्येते आभ्यामिति विधृती दर्भविशेषौ ताभ्यां साद्यमानाभ्यां विच्छिनद्मि नाशयामि सपत्नान् शत्रून् । एवं सामान्येनोक्त्वा द्विप्रकारांस्तान् दर्शयति - जातांश्च भ्रातृव्यान् सपत्नान्, ये च जनिष्यमाणाः सपत्नाः तानपि विच्छिनद्मि विशेषेण मूलतो नाशयामि । विशः सर्वप्रजाः यन्त्राभ्यां यमनसाधनाभ्याम् । मन्त्रलिङ्गं च 'विशो यन्त्रे स्थः' इति । एवंभूताभ्यामाभ्यां भ्रातृव्यान् एनान् विधमामि विविधं पीडयामि । ध्मा शब्दाग्निसंयोगयोः, पाघ्रादिना धमादेशः । ततश्च स्वानां आत्मीयानां जनानां उत्तमः उत्कृष्टः असानि भूयासं हे देवाः । विशो यन्त्रे व्याख्यातम् । नुदमाने नाशयमाने अरातिं शत्रुं विश्वं च पाप्मानं अमतिं रोगम् । अमेरौणादिकोऽतिप्रत्ययः । दुर्मरायुं दुर्मरणहेतुं, औगादिक आयुप्रत्ययः । दुष्टस्य वा मरणस्य प्रापयितारं 'छन्दसीणः' इति उण्प्रत्ययः । सीदन्ती अस्मिन् स्थाने सदनानन्तरं सीदन्त्यौ देव्यौ द्योतनवत्यौ सुकृतस्य सुष्ठु कृतस्य कर्मणो लोके स्थाने अस्मिन् सीदन्त्यौ धृती धारयित्र्यौ सर्वस्य विधृती विधृतिसंज्ञके विविधधारणे वा स्वधृती स्वायत्तधारणे । ईदृश्यौ युवां स्थः । ते युवां मयि प्राणान् चक्षुरादीन् प्रजां पुत्रादिकां पशून् गवादिकांश्च धारयतम् ॥
13प्रस्तरे साद्यमाने जपति - अयं प्रस्तर इति त्रिष्टुभम् ॥ प्रस्तीर्यत इति प्रस्तरः अयं प्रस्तरः उभयस्य जुहपभृल्लक्षणस्य धर्ता धारयिता प्रयाजानां प्रयाजार्थानां अनूयाजार्थानांच आज्यानां धारयिता सोऽयं समिधः समिदादिकाः प्रयाजदेवताः विश्वरूपाः विश्वार्थस्थितिहेतून् दाधार धारयति तदीयाज्यधारणात् । छान्दसे लिटि तुजादित्वादभ्यासस्य दीर्घत्वम् । तस्मिन्नेव महाभागे स्रुच अध्यासादयामि उपरि सादयामि । पूजार्थं वहुवचनम् ॥
14जुहूं साद्यमानामनुमन्त्रयते - आरोहेति त्रिष्टुभा ॥ हे जुहु! देवयानान् पथः मार्गानारोह देवा यैर्गच्छन्ति । यत्र ऋषयः दर्शनवन्तः प्रथमजाः अस्मत्पर्वूजाः ये पुराणाः पुरातनाः वसिष्ठादयः नियता वर्तन्ते तान् कर्ममार्गान् आरोह । कीदृशीति चेत्? हिरण्यपक्षा हितरमणयिपार्श्वा अजिरा गतिमती संभृताङ्गा सम्यक् निष्पादिताङ्गा । ईदृशी तान् पथ आरुह्य मा मामपि वहासि वह । क्व? यत्र सुकृतां शोभनकर्मकारिणां लोकाः । लेट्याडागमः ॥
15उपमृतमनुमन्त्रयते - अवाहमिति पञ्चपदया जगत्या ॥ अहं अनया उपभृता सपत्नान् जातान् जनिष्यमाणांश्च अवबाधे । ततश्च निष्प्रत्यूहमिमं यज्ञं सर्वान् कामान् दोहै दुह्यासम्, सुदुघां शोभनदोहनां धेनुमिव गामिव । 'दुहः कप् घश्च' इति कप् । तथा दुहानस्य मम इदं चास्तु - अहं उत्तरः सपत्नेभ्यः उद्गततरो भूयासं सपत्नाश्च मत् मत्तः अधरे निकृष्टाः भूयासुः । संबन्धिशब्दात् मम सपत्ना इति गम्यते ॥
16ध्रुवामनुमन्त्रयते - यो मेति । इयमपि पञ्चपदा जगती ॥ यो मा वाचा मनसा हृदा च अरातीयात् अरातीयति शत्रुमिवाचरति, आचारक्यजन्ताल्लेट्याडागमः । दुर्मरायुः दुष्टमरणकारी अरातीयति माम् । यश्च मां अभिदासत् अभिक्षपयति हे अग्ने! अस्य दुरात्मनः इदं एवंरूपं चित्तं ध्रुवायाः अधरं अधस्तात् न्यग्भूतं संस्थितं विनष्टप्रायमेव । तस्मात् अहमुत्तर इत्यादि गतम् ॥
17ध्रुवायां स्रुवाज्यमवददाति - ऋषभोसीति परोष्णिहा ॥ ऋषभः प्रधानोऽसि हे स्रुव! शाक्वरः शक्वरीछन्दःप्रभवः शकनशीलो वा घृताचीनां सूनुः पुत्रस्थानीयः ततः रसहरणप्रक्षेपादिकारित्वात् । घृतमञ्चतीति क्वनिपि 'चौ' इति पूर्वपदस्य दीर्घत्वं, अन्तोदात्तत्वं च । स त्वं प्रियेण नाम्ना घृतलक्षणेन प्रिये सदसि स्थाने ध्रुवायां सीद ॥
18स्रुवमाज्यस्य पूरयित्वा दक्षिणेन जुष्टं प्रस्तरे सादयति - स्योनो म इति जगत्या पञ्चपदया ॥ हे स्रुव! स्योनः मे सुखहेतुः अत्र स्थाने सीद, सुषदः सुष्ठु सादनीयः तादृशेन सुप्रथितेन त्वया अहमपि पृथिव्यां प्रजया पशुभिश्च प्रथयि प्रथितस्स्यां सुवर्गेऽपि लोके प्रस्थितस्स्याम् । प्रथेः छान्दसे लङि वर्णव्यत्ययेन शपः एत्वं 'बडुल छन्दस्यमाङ्योगेऽपि' इत्यडभावः । लिट्येव वा इकारोऽन्त्योपजनः । किञ्च - दिवि प्रस्तरस्योपरि द्युस्थानीये त्वं सदि । अहमपि तस्यां दिवि पृथिव्यां अन्तरिक्षे च उत्तरत्वसामान्यात् सपत्नेभ्यः उत्तरो भूयासम् । ते च सपत्नाः मत् मत्त अधरे सन्तु ॥
19आज्यस्थालीं - इयं स्थालीति त्रिपदया विराजा ॥ इयं आज्यस्थाली घृतस्य पूर्णा, 'पुरणगुण' हति समासप्रतिषेधेन षष्ठी ज्ञापिता । केन तुल्येत्याह - अच्छिन्नपयाः अक्षीणपयाः अक्षीणोदकः शतधारः अनेकनिर्गमनद्वारः उत्सः उत्स्यन्दनः, तादर्थ्यात्ताच्छब्द्यम् । यद्वा - उत्सः अशोष्यह्रदः । अच्छिन्नपयाः प्रवाहः मारुतेन कदाऽप्यशोषणीयपयाः । अत एव दैव्येन शर्मणा सुखेन इत्थंभूतः । ईदृशः अस्तु इयं स्थाली ॥
20आग्नेयं पुरोडाशमासन्नं अभिमर्शयति - यज्ञोऽसीति पञ्चपदया त्रिष्टुभा ॥ हे आग्नेय! पुरोडाश! त्वमेव सर्वतः श्रितः सर्वेणापि प्रकारेण सेवितः यज्ञः यज्ञहेतुः असि । अतः तादृशेन त्वया सहायेन मामपि भूतं भविष्यच्च पुत्रपौत्रादिकं फलं श्रयतां सेवताम् । किञ्च - मे मम आशिषः प्रार्थनीयाः कामाः शतं सन्तु बहुतरा भवन्तु । तथा सहस्रं बडुतमाः सूनृताः प्रियाः सत्यात्मिकाः प्रार्थिताधिकप्रदायित्वात् सूनृताधिक्यम् । इरावत्यः बह्वन्नाः पशुमत्यः बहुपशुकाश्च भवन्तु, काः? आशिषः सूनृताश्च । प्रजापतिरसीति । पुरोडाश! प्रजापतिरेव त्वमसि वृष्ट्यादिना सर्वस्थितिहेतुत्वात् । सर्वतः श्रितः इत्यादि । तुल्यम् ॥
21भूते साद्यमाने - इदमिति ॥ इदं क्षीरं इन्द्रियं इन्द्रेण जुष्टं अमृतं यागसाधनत्वेन विनाशरहितं वीर्यं वीर्यप्रदम् । अनेन क्षीरेण इन्द्रार्थं पशवोऽचिकित्सन् आरोग्यमकुर्वन् । पशुभिः क्षीराख्ये हविषि सम्पादिते योऽयमिन्द्रियस्य परितोषः सैवानिष्टस्य चिकित्सा । हे देवाः! तेन अनेन पयसा इह अस्मिन्कर्मणि वर्तमानं मामुपावत उपेत्य रक्षत । इहेति तृतीयपादान्तो युक्त इति लक्ष्यते । किञ्च - युष्मत्प्रसाददहं इषं ऊर्जं रसं क्षीरादि यशः कीर्तिं सहः बलं ओजः दीप्तिं च सनेयं भजेयम् । शृतं च इदं मयि श्रयतां पुनःपुनः मां भजताम् इन्द्रियवीर्ययोः मयि श्रयणाय । ब्राह्मणं च 'इन्द्रियं वावस्मिन्वीर्यं तदश्रयन्' इति ॥
22दध्नि साद्यमाने - यत्पृथिवीमिति पञ्चपदया जगत्या ॥ यत् दधि पृथिवीं प्रविष्टमचरत् तृणादिरूपेण पृथिव्यामवर्तत, यद्भक्षणेन गावः समनैषुः, येन च प्रजापतिः इन्द्रे बलमसिञ्चत् स्थापितवान् इन्द्रियं वीर्यं च आनीतवान्, तदिदं सादितं दधि मधु मधुरं वाजिनीवत् विशिष्टगतिमत् विविधविप्रवृत्तिहेतुर्वा भवत्, शुक्रं बीजं प्रजानां वृद्धिहेतुर्भवति, येन उपरिष्टात् शृतावस्थाया अप्यूर्ध्वं महेन्द्रं धिनोत् अप्रीणयत् प्रजापतिः । ब्राह्मणं च - 'तदेनमधिनोत्तद्दध्नो दधित्वम्' इति । तत् दधि मामपि महेन्द्रमिव धिनोतु प्रीणयतु, धिवि प्रीणने, इदित्वान्नुम्, 'धिन्विकृण्व्योर च' इत्युप्रत्ययः ॥
23वेदादाने - यं वेद इति त्रिष्टुप् ॥ अयं वेदः पृथिवीं असुरेभ्यः अन्वविन्दत् अनुक्रमेणालभत । 'वेदेन वै देवाः' इत्यादि ब्राह्मणम् । गुहा गुहायां आवृते देशे । 'सुपां सुलुक्' इति सप्तम्या आकारः । गहने अप्रकाशे गह्वरे दुष्प्रापे देशे सतीं द्रष्टुमप्यशक्यां पृथिवीं वेदः अन्वविन्दत । स तादृशो महानुभावः यजमानाय लोकं प्रकाशवत् स्थानं विन्दतु लभतां दातुम् । तदर्थं किं कर्तव्यमिति चेत्? अच्छिद्रं यज्ञं अविकलं यज्ञं करोतु ततः हस्तस्थो लोक इति । स हि भूरिकर्मा बहुव्यापारः किंनाम न कुर्यादिति ॥
24सर्वेषु हविष्षु - अयं यज्ञ इति त्रिष्टुम् ॥ अयं यज्ञः, यज्ञसाधनत्वात् ताच्छब्द्यम्, समसदत् सह सीदति । हविष्मान् हविर्भिः तद्वान् ऋचा साम्ना यजुषा देवताभिश्च सह सीदति । 'अग्न आयाहि वीतय इत्याह रथन्तरस्यैषवर्णः' इत्युक्तत्वात् साम्नेत्युक्तम् । तेन तादृशेन अनेन सूर्यवतः सूर्यकिरणापहततमिस्रान् लोकान् जयेम । ततः इन्द्रस्य सख्यं समानख्यानतां अमृतत्वं च अश्यां व्याप्नुयाम् ॥
25ऐन्द्राग्ने - यो न इति त्रिष्टुप् ॥ इह कनीयः अल्पीयः अल्पतरान्निकृष्टं यः अस्माकं कामयातै कामयेत । लेट्याडागमः । 'वैतोऽन्यत्र' इत्यैकारः । अपि च अस्मिन् यज्ञे वर्तमानाय मह्यं च यजमानाय यः कनीयः कामयेत इमौ इन्द्राग्नी अस्मात् भुवनात् तं अपनुदेतां नाशयतां, अहं तु तत्प्रसादात् वीरवतीं वीर्यवतीं प्रजां विदेय लभेय । 'लिङ्याशिष्यङ्' ॥
26अग्निसंमार्गे - अग्ने वाजजिदिति यजुः ॥ हे अग्ने! वाजजित्! अन्नस्य जेतः! तच्छील! वाजं अन्नं जेतुं त्वा सरिष्यन्तं सृत्वा च वाजं जेष्यन्तं ततः जित्वा वाजिनं बह्वन्नं एवं वाजजितं सर्वान्नस्य जेतारं त्वां वाजजित्यायै अन्नजयार्थं सम्मार्ज्मीति । छान्दसः क्यप् । अग्निं अङ्गनादिगुणं अन्नादं अन्नानां अत्तारं ईदृशं त्वां अन्नाद्याय सम्मार्ज्मीत्येव । अन्नादनसमर्थं अन्नाद्यम् । छान्दसो यत् ॥
27अन्तर्वेद्याग्नीघ्रभागस्य चतुर्धाकरणे जपः - उपहूत इत्यादि यजुः ॥ उपहूतः अनुज्ञातः द्यौः द्युलोकः पिता पितृस्थानीयः वृष्ट्यादिप्रदानेन पालकत्वात् सः द्यौः पिता मामपि उपह्वयताम्। अग्निश्चोपहूतः सः मामप्युपह्वयताम् । किमर्थम्? आग्नीध्रात् आग्नीध्रभागाद्धेतोः । तदपि किमर्थम्? आयुषेअस्माकं आयुराद्यर्थं आयुरादीनि स्युरिति । आयुषे अन्नाय जीवनाय वा । वर्चसे बलाय तेजसे वा । जीवात्वै जीवनौषधाय चिरजीविताय वा, पुण्याय लोकाय वा सर्वस्मै पुण्यफलाय वा । एवं उपहूता पृथिवी माता मातृस्थानीया सर्वार्थनिर्माणव्यापकत्वात् । शिष्टं स्पष्टम् ॥
28विच्छिन्नसंधाने मार्जने - मनोज्योतिरिति त्रिष्टुब्विशेषः ॥ 'भूमिर्भूम्ना' इत्यत्र व्याख्यातः ॥
29अनूयाजसमिदाधाने - यं ते अग्न इत्याद्याः तिस्रोऽनुष्टुभः ॥ हे अग्ने! ते तव स्वभूतः अहं यं रिपुं आवृश्चामि सर्वतो नाशयितुं प्रवृत्तः अहं वा चरन् युष्मान् परिचरन् त्वदीयानि चरन् येन रिपुणा क्षिपितः क्षयहेतुं विषयीकृतोऽस्मि । वर्णविकारश्छान्दसः । क्षिपेर्वा निष्ठायामिडागमः । तस्य दुरात्मनः प्रजां पुत्रादि मूलं जीवनहेतुं च धनं नीचैः निवृश्चत न्यग्भूतं नाशयत हे देवाः! । एकस्मिन् पूजार्थं बहुवचनम् । सर्वदेवतामयत्वाद्वा ॥
30अग्ने यो न इति ॥ व्याख्याता 'जुष्टो दमूनाः' इत्यत्र ॥
31यो मामिति ॥ हे जातवेदः! यः मां द्वेष्टि मया ज्ञातं, यं चाहं द्वेष्मि, तेन ज्ञातमिति सामर्थ्याद्गम्यते, ज्ञातविषयार्थत्वात् पुनर्वचनस्य । हे अग्ने! सर्वानपि तान् संदह । कान्? यांश्चाहं द्वेष्मि ये च मां द्विषन्ति तत्सहकारिणोऽपि सर्वान् ज्ञाताज्ञातस्वरूपान् संदह ॥
32द्वितीयेऽग्निसंमार्ग - अग्रे वाजजिदिति ॥ गतं यजुः । भूतप्रत्ययो विशेषः ॥
33इध्मसंनहनप्रक्षेपे - वेदिरिति षट्पदा जगती ॥ वेदादयः सन्नतयः सन्नमनशीलाः सन्तः मे मदर्थं सन्नमन्तां मदभिप्रेतफलार्थं पुनःपुनः विधेयीभूय वर्तन्ताम्, यावज्जीवमविच्छेदो यथा भवति कर्मणस्तथा वर्तन्तां स्वयमेव । कर्मकर्तर्यात्मनेपदं, 'न दुहस्नुनमाम्' इति यगभावः । इध्मसन्नहने हुते इदमेव निमित्तीकृत्य सन्नमन्तामिति ॥
34प्रस्तरतृणप्रहरणे - दिवः खील इति जगती षट्पदा ॥ हे तृण! त्वं हि दिवः द्युलोकान् अवततः अधस्ताद्विस्तीर्णः पृथिव्याश्चाध्युत्थितः ऊर्ध्वं स्थितः खीलस्तम्भः धारणस्तम्भस्थानीयः लोकयोः । तेन तादृशेन त्वया । छान्दसं संहितायां दीर्घत्वम् । सहस्रकाण्डेन बहुप्ररोहेण द्विषन्तं शत्रुं शोचयामसि । इदन्तोमसि । स च मे द्विषन् शत्रुः बहु अत्यर्थं शोचतु अहं तु मो मैव शुचम् ॥
35शंयुवाके जपः - यज्ञेत्यादि यजुः ॥ हे यज्ञ! तुभ्यं नमः प्रह्वीभावोऽस्तु प्रयोक्ता तव भूयासम् । हे यज्ञ! तुभ्यं नमोनमः पुनःपुनः प्रह्वीभावश्चास्तु । हे यज्ञ! मदर्थं शिवेन निरुपद्रवतया इत्थंभूतः संतिष्ठस्व समाप्तिं गच्छ । स्योनेन सुखेन सुभूतेन शोभननिर्वर्तितेन । ब्रह्मवर्चसेन मन्त्रबलेन । यज्ञस्य यजमानस्य ऋद्धिं फलं अनु लक्षीकृत्य तया वा सह संतिष्ठस्व । लक्षणे 'तृतीयार्थे' इत्येव अनोः कर्मप्रवचनीयत्वम् । 'समवप्रविभ्यः' इत्यात्मनेपदम् । हे यज्ञ! तवापि नमः नमनं मया प्रयोज्यत्वं मामुपगच्छतु मामुपनमेतेति यावत् । सामर्थ्यलभ्या गमनक्रिया । उप ते नमः उप ते नमः इति पौनःपुन्यम् । आदरार्थं वाऽभ्यासः ॥
36उत्करे तण्डुलप्रक्षाळननिनयनम् - त्रिष्फलीक्रियमाणानामित्यनुष्टुभा ॥ त्रिष्फलीक्रियमाणानां त्रिः तण्डुलीक्रियमाणानां शुक्लीक्रियमाणानां तण्डुलानां मध्ये यो न्यङ्गः निकृष्टाङ्गः कणादिरूपः स्वल्पतरः । 'नेरनिधाने' इत्युत्तरपदान्तोदात्तत्वम् । अवशिष्यते यागे अनुपयुक्तो भवति प्रमादात्, हे आपः! तत् रक्षसां भागधेयत्वेन इतः स्थानात् प्रवहतात् प्रवहत । 'तस्य तात्' इति तादादेशः । आप इति पादादित्वात् न निहन्यते । तदिति सामान्यविवक्षया नपुंसकत्वम् ॥
37अन्वाहार्यपचने पिष्टलेपहोमः - उलूखल इति त्रिष्टुब्भ्याम् । प्रथमा चतुष्पदा । द्वितीया द्विपदा ॥ उलूखलादिषु यत् आशिश्लेष आश्लिष्टमनुपयोग्यमभूत्, तदवयवान् अवप्रुषः विष्वक् च्युतान् विप्रुषः सर्वान् संयजामि । इदं हविः विश्वेदेवाः जुषन्तां सेवन्ताम् । किञ्च - अस्मिन् यज्ञे पिष्टसम्बन्धिन्यः या अन्या अपि विप्रुषः बह्व्यः उलूखलादिषु श्लिष्टाः ताः सर्वा अपि अग्नावेव स्विष्टाः सुहुताश्च जुहोमि शोभनयागफलप्रदा यथा भवन्ति तथा अग्नौ प्रक्षिपामि । स्वाहेति प्रदानार्थः ॥
38'अगन्म सुवः' इत्युपस्थानानन्तरं आदित्यमुपतिष्ठते - उद्यन्निति षड्भिरनुष्टुब्भिः ॥ हे आदित्य! मित्रमहः! दुःखात्त्रायकतेजः! त्वं उद्यन् उदयं गच्छन् अद्यैवाहनि मम सपत्नान् शत्रून् अनीनशः नाशय 'छान्दसो लुङ् । तत्क्रममाह - एनान् सपत्नान् दिवा अहनि विद्युता विद्योतमानया भासा जहि नाशय । हन्तेर्जः । अथ निम्रोचन् अस्तं गच्छन् अधरान् निकष्टान् कृधि कुरु रात्रौ तमसैव पीडितान् कुरु । 'श्रुशृणुपॄकृवृभ्यः' इति धिभावश्छान्दसः । शपो लुक् ॥
39उद्यन्निति ॥ अद्य अस्मिन्नेवाहनि नः अस्मभ्यं विभज धनादिकं पृथक् पृथक् देहि उद्यन् त्वं तवोदयकालमेवाद्य तत्समृद्धिहेतुरस्तु । यथा पिता पुत्रेभ्यो विभजति तथा अस्मभ्यं स्नेहेन विभज । किञ्च - दीर्घायुत्वस्यापि त्वं ईशिषे तस्य नेष्टे पिता । हशब्दस्समुच्चये । आयुषोऽन्त्यलोपश्छान्दसः । 'अधीगर्थदयेशां कर्मणि' इति षष्ठी । 'ईशसे' इति इडागमः । तस्मात् हे सूर्य! तस्य दीर्घायुष्ट्वस्य अस्मभ्यं देहि । कर्मणः संप्रदानत्वात् चतुर्थ्यर्थे षष्ठी ॥
40उद्यन्निति ॥ हे सूर्य! मित्रमहः! उत्तरां दिवं दिवो मध्यं आरोहन् अद्यैव मे हृद्रोगं मानसीं पीडां हरिमाणं हरिततां शोकप्रभवं वैवर्ण्यं कामिलादीन्वा व्याधीन् नाशय ॥
41शुकेष्विति ॥ हे सूर्य! मम हरिमाणं हरिततां हृद्रोगनिमित्तां शुकेषु रोपणाकासु शुकशारिकासु च दध्मसि स्थापयामः ये हरिमाणं प्रार्थयन्ते । अथो अपि हारिद्रवेषु हरितालद्रुमेषु मम हरिमाणं निदध्मसि निभृतं स्थापयामः तत्र सुखमास्तां मा मां बाधिष्ट ॥
42उदगादिति ॥ अयं आदित्यः विश्वेन सहसा बलेन सह उदगात् उदेति । किं कुर्वन्? मम द्विषन्तं शत्रुं रन्धयन् हिंसन् उदेति । रध हिंसायां, 'रधिजभोरचि' इति नुम् । यस्मात् अयं एवं कुर्वन् उदेति तस्मात् अस्य प्रसादात् अहं मो मैव द्विषतः रधं द्वेषम् । निग्रहक्लेशानुभवो नातःपरं मे भवितेति । उकारोऽवधारणे । रधेः पुषादित्वादङ् ॥
43यो न इति ॥ अस्मान् अशपतः अनाक्रोशतः यः शपात् शपेत् । लेट्याडागमः । यश्चास्मान् शपतोऽपि वा शपात् । तस्मै तदर्थं तस्मिन् समर्पयितुं तद्विनाशार्थं वा सर्वे सर्वप्रजासम्बन्धि पापं समूहतां संहतं कृत्वा तस्मिन्नेव स्थापयताम् । उषाश्च उदयंश्च निम्रुक्च अस्तमयन् च । यद्वा - अहश्च रात्रिश्च - अस्मत्क्रोशपापवत् सर्वस्मिन्नप्यहोरात्रे पापान्येव कुर्वन् नश्यत्विति यावत् ॥
44'समिद्धो अग्ने' इत्युपसमिन्धनानन्तरं आहवनीयमुपतिष्ठते - यो न इत्यनुष्टुप् ॥ यः मर्तः अस्माकं सपत्नः शत्रुः अनर्थचिन्तकः यश्चास्माभिः सह रणः रणकारी भूत्वा अस्मान् अभिदासति उपक्षपयति । रणं करोतीति णिजन्तात् पचाद्यच् वृषादिर्द्रष्टव्यः । हे देवाः! इध्यस्य काष्ठस्येव प्रक्षायतः प्रकर्षेण क्षीयमाणस्य तस्य सम्बन्धि किंचिदपि मोच्छेषि सर्वमपि गृहधनपशुपुत्रादिकं नश्यतु । क्षै जै षै क्षये ॥
45अभिचरत उपवेषोद्वासने विकल्पः - अवसृष्ट इत्यनुष्टुप् ॥ हे उपवेष! मया अवसृष्टः क्षिप्तः परापत अपुनरावृत्तो गच्छ शरो भूत्वा शरणशीलः शरो हिंसकः, पचाद्यच् । ब्रह्मसंशितः ब्रह्मणा मन्त्रेण ब्रह्मणैव वा संशितः निशितीकृतः स त्वं गच्छ इतः स्थानात् । ततो गत्वा अमित्रान् शत्रून् प्रविश्य कार्त्स्न्येन विषयीकुरु । प्रविश्य च एषां अमित्राणां सम्बन्धि किञ्चिदपि गृहादिकं मोच्छिषः माऽवस्थितं कार्षीः । ऌदित्वादङ् ॥
इति तैत्तिरीयब्राह्मणे तृतीये सप्तमे अच्छिद्रेषु षष्ठोऽनुवाकः ॥  
