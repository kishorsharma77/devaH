

  
1चन्द्रमा वा इति ॥ सायुज्यं समानयोगता । सालोक्यं समानलोकता । प्रतीदृश्या तिथिः प्रतिदिनं चन्द्रमसो गत्या पृथक्त्वेन दृश्यमानत्वात् ॥
2अहोरात्रे इति ॥ अतिक्रम्य मुच्येवहि अहोरात्रनिबन्धनदुःखसंस्पर्शात् । न च पुनरहोरात्रे आवामाप्तुताम् । सवात्योः गवोः दुग्धे । वत्सान्तरदोह्या मृतवत्सा, तदीया च माता सवात्यौ ; समानमकं वत्सं वात इति कृत्वा ॥
3व्युष्टिः, व्यूषुषी, व्युच्छन्ती, व्युष्टा इति उषसोऽवस्थाविशेषाख्या एताः ॥
4उदेष्यते उद्यते उदितायेति नक्षत्रावस्थाविशेषाख्याः । हरः हरणसामर्थ्यं, भरः भरणशक्तिः, भ्राजः दीप्तिः, तेजः प्रकाशः, तप ऐश्वर्यं, ब्रह्मवर्चसं ब्राह्मणबलम् ॥
5-7सूर्यो नक्षत्राणां प्रतिष्ठा प्रतितिष्ठत्यस्यामिति प्रतिष्ठा ॥
इति तैत्तिरीयब्राह्मणे तृतीये प्रथमे षष्ठोऽनुवाकः ॥
प्रथमप्रश्नः समाप्तः ॥  
