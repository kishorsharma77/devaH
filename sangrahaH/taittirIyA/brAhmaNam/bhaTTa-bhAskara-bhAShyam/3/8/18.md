

  
1अम्भांसीत्यादि ॥ 'अम्भोभ्यस्स्वाहा' इति बहुवचनेन होमोऽभिप्रेतः । अयं खलु मनुष्यलोकः सर्वेषां अम्भसां आधारत्वात् अम्भांसि, तदाधारत्वात्ताच्छब्द्यम् । अदनीयान्यन्नानि अम्भांसि । अदेः 'उदके नुम्भौ च' इत्यसुन् । तस्य वसवः अन्नस्वामिनः अग्निः द्योतयिता ॥
2नभांसीति ॥ 'नभोभ्यस्स्वाहा'33 इति जुहोति । नभश्चारिणः नभांसि । गतमन्यत् ॥
3महांसीति ॥ 'महोभ्यस्स्वाहा'33 इति जुहोति । महस्विनः तेजस्विनः पूजनीया वा देवा महांसि । समानमन्यत् ॥
4यव्यानि 'मां धेहि मयि धेहि' इति यजमानस्य स्वामित्वेन सर्वाभिः प्रजाभिः मिश्रणसाधनत्वात् प्रजानां च अन्नसिद्धिहेतुत्वात् अन्नलाभः । यद्वा - राजा सोमः स च यवाद्योषधीशः इति तत्संबन्धात् द्रव्याणि यव्यानि 'अन्नाद्यस्य' इत्यृजुर्भवति ॥
5गव्यानीति ॥ गोभ्यो हितानि गवां सुखसाधनत्वात् । उस्राः गावः सर्वेषां गवादीनां पशूनां लाभाय भवति ॥
6सन्ततिहोमाः - 'सन्तानेभ्यसवाहा' इति ॥ सन्ततियोगात् । स्वर्गस्य सन्तत्यै अविच्छेदाय तद्भवति । प्राधान्यात् तेन समुदायलक्षणा ॥
7प्रमुक्तयः - 'प्रमुक्ताय स्वाहा' इति ॥ प्रमुक्तियोगात् । यजमानार्थं स्वर्गस्य प्रमुक्त्यै ऐदमर्थ्येन भोक्त्रन्तरात् पृथक्करणम् । यद्वा - मुक्तिर्विरहः तन्निवृत्तिः प्रमुक्तिः प्रस्थानप्रपूरणादिवत् द्रष्टव्यम् ॥
8पितृलोकमिति ॥ शरीरावयवहोमेन शरीरेष्वनुप्रविश्य तृप्तिभाजां पितृणां लोकावरोधः ॥
9परिधीन् युनक्तीति ॥ स्वस्थाने युनक्ति स्थापयति प्रमादाच्चलितान् । यद्वा - हस्तेन सृष्ट्वा इत उत्तरान् होमान् जुहोति । इमान् लोकान् यजमानाय भोगार्थं योजयति स्वर्गस्य सम्यक् प्राप्तये भवति तल्लोकयोगेन कर्मजयात् ॥
10 'यः प्राणतो', 'य आत्मदा' इत्यनुवाकौ महिमनामानौ 'तस्य ते द्यौर्महिमा', 'तस्य ते पृथिवी महिमा' इति महिमशब्दवत्त्वात् । मह इति । महस्स्वतो भावो महिमा, स च महः पूजा । तद्धेतुत्वात् ताच्छब्द्यम् । 'अन्येषामपि' इति पूर्वपदस्य दीर्घत्वम् ॥
11अयं वै लोको भूतं भूतजातयोगात् ताच्छब्द्यम् । असौ भविष्यदिति भविष्यच्छब्दः भविष्यत्त्वं व्युत्पादयति । सर्वस्येति । लोकद्वयाधारत्वात् सर्वस्य । तयोः प्रतिष्ठितेन सर्वमाप्तं भवति । सर्वमवरुद्धं वशीकृतं भवति ॥
12अश्वस्तोमीयमिति ॥ अश्वस्तुतिप्रयोजनानुवाकोऽश्वस्तोमीयः । आप्तिर्लाभः । जयो वशीकारः । तदुभयमश्वस्तोमहोमात् भवति । यस्यादेवं तस्मात् अश्वमेधयाजी अश्वमेधमहिमवेदी च सर्वमाप्तव्यमाप्नोति, जयति च सर्वं जेतव्यम् ॥
13यज्ञमित्यादिनक्तहोमानां पूनर्विधानं सर्वस्या रात्रेर्नक्तहोमैरशून्यताविधानार्थम्। तेनैतत्सिद्धं - अश्वस्तोमीयानन्तरं 'एकस्मै स्वाहा' इत्येतेऽनुवाकाः पुनःपुनरभ्यासं रात्रिशेषं होतव्या इति । अन्तत इति । रात्र्यवसाने । उदितायेत्यादि समुदिते ॥
इति तृतीय अष्टमे अश्वमेधे अष्टादशोऽनुवाकः ॥  
