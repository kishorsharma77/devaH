

  
1यथा वा इत्यादि ॥ व्याख्यातम् । यत्प्रोक्षितमिति विशेषः । अश्वचरितानीति । अश्वस्य चरितानां चेष्टानां ईङ्कारादीनां प्रतिपादका मन्त्राः अश्वचरितानि तैः कार्यान् होमान् जुहोति । सर्वचरितानामेव इदानीं हुतत्वात् सर्वावस्थोप्यश्वो हुत एवेति स्कन्नदोषाभावः । तदेवाह - चरितैरेवैनं समर्थयतीति । सर्वचरितस्यैव होमस्समृद्धिं करोतीति ॥
2तदाहुरिति ॥ तत्राहुरित्यर्थः । अनाहुतित्वात् नैता होतव्याः साध्यमानक्रियारूपत्वादासां देवताभावात् । अथो अन्ये खल्वाहुः होतव्या एवेति । किमासां होमेन क्रियत इत्याह - अत्रेति । उक्तेन प्रकारेण सर्वचरितसहितस्याश्वस्य अत्रैव होमः क्रियते इति विदुषोऽत्रैव कर्मसंस्थापनं प्रयोजनं अस्कन्नत्वाय । तस्मादस्मै प्रयोजनाय होतव्या एवेति ॥
3बहिर्धेति ॥ कस्मिन्काले एता होतव्याः इत्येतदनेन प्रतिपाद्यते । एनं यजमानायतनात् स्वस्थानात् बहिर्धा बहिर्देशे दधाति स्थापयति स्वस्थानान्निर्वासयति । स्वार्थिको धाल् छान्दसः । कस्मै? यस्य यजमानस्य संबन्धिनः अग्नेः अनायतने आयतनत्वरहिते अन्यत्र देशे आहुतीर्जुहोति ततश्चास्य भ्रातृव्यं शत्रुं जनयेदग्निः, तस्मात् 'सवित्रे प्रातरष्टाकपालम्' इति या प्रथमा सावित्रीष्टिः तस्याः स्विष्टकृतः पुरस्तादाहवनीय एवाश्वचरितानि होतव्यानि, तत उक्तदोषाभावः ॥
4तदाहुरिति पूर्वपक्षः - यज्ञमुखे यज्ञमुखे सर्वेष्टीनामारम्भे होतव्या अश्वचरिताहुतयः यज्ञसामर्थ्याय, यज्ञफलस्य च स्वर्गस्य च तेनैव हेतुना ख्यातये प्रकाशनाय ॥
5अथो इत्येतद्दूषणेन पक्षान्तरपरिग्रहः । सर्वेष्ट्यारम्भे होमोपशव्यः स्वर्गाच्चावपद्येत यजमानः पापतरः स्यात् अयष्टुरपि । तस्मात् सकृत् आद्यायामेव होतव्याः तत उक्तदोषाभावः ॥
6अष्टाचत्वारिंशतमिति ॥ अनन्तरं 'अञ्ज्येताय स्वाहा' इत्यष्टाचत्वारिंशतं अश्वरूपाणि अश्वरूपप्रतिपादकमन्त्रसाध्यान् होमान् जुहोति । जागत इति तस्याः पशव्यत्वात् । उत्सादित्वादञ् ॥
7एकमतिरिक्तमिति ॥ सर्वस्मै स्वाहेति । असमवदानार्थं पृथग्ग्रहणम् । तस्मादद्यत्वेऽपि बह्वीषु प्रजासु एक एव अर्धुकः बुद्धिशीलो भवति । छान्दस उकञ् ॥
इति तैत्तिरीयब्राह्मणे भट्टभास्करीये तृतीये अष्टमे अश्वमेधे अष्टमोऽनुवकः ॥  
