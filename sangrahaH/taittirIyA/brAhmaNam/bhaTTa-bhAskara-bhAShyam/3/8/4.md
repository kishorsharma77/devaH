

  
आनयन्ति ततश्श्वानं यजमानस्य पूरुषाः ।
विष्वग्बन्धेन बद्धाङ्गं चतुरक्षं विवक्षितम् ॥
अक्ष्णोरुपरि यश्श्वेतबिन्दुद्वितयलाच्छितः ।
तं समाचक्षते श्वानं चतुरक्षं विचक्षणाः ॥
1तदानयनप्रकारमाह - यः पितुरिति ॥ पितुः अनुजा अवरजा तस्याः पुत्रः पुरस्तात् अग्रे नयति कर्षति मातुरनुजायाः पुत्रः पश्चात्कर्षति । एवं विष्वग्गतिकं श्वानं कर्षन्तौ पैतृष्वसेयमातृष्वसेयौ अस्मात् यजमानात् पाप्मानं विष्वञ्चं विवृहतः विश्लेषयतः । प्रसौतीति श्वानं हन्तुं अनुजानाति पौंश्चलेयम् । अयं प्रयोगः -
सैध्रक मुसलं हस्ते गृह्णन् दासीसुतस्ततः ।
सौवर्णावृतजानुस्तु पृष्ठतोऽश्वमनुव्रजेत् ॥
प्रवेशयन्त्यश्वमथाप्सु मुञ्चन्
श्वानं जले यत्र शुनोऽप्रतिष्ठा ।
अध्वर्युणाऽथ प्रसुतो जहीति
स पौंश्चलेयोऽस्य शुनः प्रहन्ति ॥
'जासिनि प्रहण' इति षष्ठी । प्रहन्तीति हत्वा अश्वपदानामधस्तात् उपास्यतीत्यर्थः । 'अश्वस्याधस्पदसुपास्यति' इत्यस्य शेषत्वात् । श्वेव वा इति । अनिष्टहेतुत्वात् । तस्मात् शुनो वधेन यजमानस्य पाप्मा हतो भवति ॥
2सैध्रकमिति ॥ सिध्रको नाम महासारो वृक्षः तद्विकारेण मुसलेन हन्ति । कर्मकर्मेति ॥ सर्वमभिमतं कर्म साधयति अस्यै यजमानाय सैध्रकेण श्ववधं कुर्वन्, तस्य महासारत्वेन सर्वात्मना पाप्मनो हतत्वात् । पौंश्चलेयः पुंश्चल्या अपत्यं पौंश्चलेयः । 'स्त्रीभ्यो ढक्' इति ढक् । पुंश्चल्वामिति वर्णव्यत्ययेन ऊकारः । औणादिको वा ऊकारः । शुचैवेति । पौंश्चलेयस्य पुंश्चलीनिहितशोकस्थानीयत्वात्, शोकेनैव स्वयं यजमानशोको हन्तव्य इति युक्तम् ॥
3पाप्मा वा इति ॥ ईप्सति प्राप्तुमिचछति । हिंसाया बहुत्वात्, महाभ्युदयहेतुत्वेन मत्सरिणां वा बहुत्वात् । अधस्पदमिति पादानामधस्तात् । 'अधश्शिरसी पदे ' इति सत्वम् ॥ उपास्यति निदधाति । वज्री वा इति । वज्रिणा तुल्योऽयमश्वः बहुसारत्वात् । तस्मात् वज्रेण सारवता अश्वेन अनेन वज्रिणः वज्रेण पाप्मानं अवक्रामति अधस्पदं शुन उपासनेन ॥
4दक्षिणेति ॥ अश्वस्य दक्षिणपार्श्वे जलस्थं हतं श्वानं अपप्लावयति अपक्रामयति पाप्मानं शमलं शमनं विनाशकं कर्मणाम् । अस्मात् यजमानात् अपप्लावयति अपगमयति ॥
5ऐषीक इति ॥ इषीकाभिः निर्मितः उदूहः उदूह्यते अश्वो येन स उदूहः वरत्रया निबद्धः तस्मिन् आर्द्रा वेतसशाखा वरत्रया उपसंबद्धा भवति । स च तथा महान् कार्यः यथा द्वे शते जनाः दक्षिणतो धारयन्ति द्वे शते उत्तरतः एवं चतुर्भिश्शतैः धारितेन तेन पुरस्तात् प्रत्यञ्चं प्रत्यङ्मुखं अश्वं अभ्युदूहति तीरं प्रति प्रणुदन्ति उदूहं धारयन्तो जनाः । गतमन्यत् । पुरस्तादेवेति । पुरस्तादेवारभ्य प्रतीचि प्रतीचीनेऽपि पयसि अमृतं अमरणत्वं दधाति ऐषीक उदूहः ॥
5अहं चेति ॥ एते हस्तग्रहणवाचने उदूहाभ्यूहनात् प्राग्द्रष्टव्ये ॥
इति तैत्तिरीयब्राह्मणे तृतीये अष्टमे अश्वमेधे चतुर्थोऽनुवाकः ॥  
