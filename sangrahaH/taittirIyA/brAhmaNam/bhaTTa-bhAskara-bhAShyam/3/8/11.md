

  
1प्रजापतिरश्वमेधमित्वादि ॥ उद्यमनं सृष्टस्योद्घारणम् । वैश्वदेवान्येव तं सृष्टं अश्वमेधं उद्यन्तुं अशक्नुवन्, नान्यत्किंचन । यदित्यादि गतम् । प्राजापत्ये प्रजापतिदेवत्ये द्वे त्रिके मुख्ये मुखभवे भवतः । तत्र मन्त्रेष्वाम्नाते अपि पठित्वैवं दर्शयति त्रिकाणि । तत्राधीतादिभिः षड्भिः पदैः अवस्थाभेदेन प्रजापतिरेवोच्यते । तेन प्रजापतिमुखाभिः प्रजापतिप्रभृतिभिः देवताभिः अश्वमेधं उद्यच्छते उद्भूतसामर्थ्यमारभते ॥
2अस्या एवेति ॥ प्रतिष्ठाय प्रतिष्ठालाभेन अस्याः पृथिव्याः एनं अश्वमेधं उद्यच्छते ॥
3वाग्वा इत्यादि ॥ गतम् ॥
4पशवो वै पूषेति ॥ तत्सिद्धिहेतुत्वात् ॥
5रूपैरिति ॥ प्रशस्ता गुणा रूपाणि ॥
6यज्ञो वा इति ॥ सर्वयज्ञाधारत्वात् ताच्छब्द्यम् । यज्ञाय सर्वयज्ञाधाराय यज्ञं इष्टं प्राप्तुं अश्वमेधं उद्यच्छते ॥
7पूर्णाहुतिः उत्तमा उद्यतस्य यज्ञस्य प्रत्युत्तब्ध्यै प्रत्युत्तम्भनाय भवति, सयत्वाय च भवति । षिञ् बन्धने । उत्तम्भनदण्डाग्रं सयः येन गृहीतमाधेयं न पतति ॥
इति तैत्तिरीये ब्राह्मणे तृतीयेऽष्टके अष्टमप्रपाठके एकादशोऽनुवाकः ॥  
