

  
1प्रजापपतिर्देवेभ्य इत्यादि ॥ 
पत्नी संयाजनान्तेऽहन्यग्निष्टोमे तु संस्थिते ।
प्रजापतिसमे गीतवीणागणकिभिर्नृपे ॥
अस्तंगते सहस्रांशौ वारुण्या त्वर्थनिर्मिताः ।
षट्त्रिंशतमथासन्दीस्तावन्तोऽध्वर्यवो वृताः ॥
अप्राकृताः स्रुवैर्दीर्घदण्डैः खदिरसम्भवैः ।
सर्वां तां रात्रिमन्नानि दशाज्यादीनि जुह्वति ॥
इदमिदानीं विदधाति । अश्वमेधव्यतिरिक्तान् यज्ञान् व्यादिश्य पृथक्पृथक् विभज्य अश्वमेधं आत्मन्येव स्थापितवान् । अथ तं देवा अब्रुवन् एषः अश्वमेधः एव यज्ञः अन्ये यज्ञाभासाः। तस्मात् अस्मिन् यज्ञे अस्माकं यत्किंचिदप्यस्त्वेव अल्पमस्त्विति यावत् । अस्माकमप्यस्त्विति वा तेभ्यः एतान् अन्नहोमान् वक्ष्यमाणान् 'एकस्मै स्वाहा' इत्यादीन् प्रादात् । तेभ्यश्च तानजुहोत् तैश्च तानप्रीणयत् । यदित्यादि । गतम् । अवनीयानि होतव्यानि अन्नहोमाः ॥
2रूपवत्प्रियतमत्वात् आज्यमग्निरूपम् । एवं सर्वत्र । महती देवता महादेवः विश्वाधिक्यं महत्त्वम् । तण्डुलाः व्रीहितण्डुलाः । पृथुकाः चिपिटकाः । लाजाः व्रीहिभवाः तण्डुलपरिणामाः । करम्बाः आज्यमिश्रितास्सक्तवः । धानाः यवप्रभवाः तण्डुलपाकाः । सक्तवः लाजपेषाः । मसूस्यानि मसूस्यतण्डुलाः । प्रियङ्गुतण्डुलाः कङ्गुकणिकाः । प्रियाङ्गा ह वा इति । प्रियाङ्गत्वात् प्रियङ्गुत्वं अश्वाङ्गसन्धानसाधनत्वात् । पृषोदरादिः । सर्वाणि मिश्रीकृत्य जुहोति - दशेति ।
इति तृतीये अष्टमे चतुर्दशोऽनुवाकः ॥  
