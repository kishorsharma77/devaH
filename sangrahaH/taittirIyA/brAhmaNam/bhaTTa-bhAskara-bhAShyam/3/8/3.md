

  
रशनाञ्जनतः पश्चादध्वर्युं परिदापयेत् ।
राज्याय स च राजा स्याद्यावत्संतिष्ठते क्रतुः ॥
1यो वै ब्रह्मण इत्यादि ॥ देवेभ्यो देवार्थं प्रजापत्यर्थं च भागत्वेन वर्तमानं इमं मेध्यं अश्वं ब्रह्मणे अप्रतिप्रोच्य अनिवेद्य यः बध्नाति सर्वाभ्यः देवताभ्यः आवृश्च्यते विच्छिन्नो भवति । यः अश्वमेधेन न इयक्षति ततोपि पापतरो भवति । प्रतिप्रोच्य बन्धने न कश्चिद्दोषः । तस्मात् 'ब्रह्मन्नश्वम्' इति मन्त्रेण ब्रह्माणमामन्त्र्य तेन प्रसुते बध्नाति । निगदव्याख्यातो मन्त्रः ॥
2देवस्य त्वेति ॥ गतम् ॥
3व्यृद्धमित्यादि ॥ व्याख्यातम् । अधिवदनं उपरिवदनं आदानानन्तरं अभिमन्त्रयमाणेन वदनम् । यजुषा मन्त्रेण कृतिः संस्कृतिः यजुष्कृतिः ॥
4तदाहुरिति ॥ तत्राहुरित्यर्थः । इयं अश्वाभिधानी रशना किं द्वादशारत्नी कर्तव्या किं त्रयोदशारत्नीति विचारमाहुः ब्रह्मवादिनः । 'विचार्यमाणानाम्' इति उभयत्र प्लुतः । ऋषभो वा इति । ऋतूनां कालावयवानां मध्ये संवत्सरो नाम ऋषभः प्रधानभूतः । तस्य ऋषभस्य त्रयोदशो मासो विष्टपं ककुत्स्थानीयः । अश्वमेधात्मकश्चायं यज्ञानां ऋषभः । सर्वस्य च ऋषभस्य विष्टपेन भाव्यं पशोरपशोश्च । तत्र यज्ञऋषभस्याश्वमेधस्य त्रयोदशोऽरत्निः विष्टपस्थानीय इति । भूतिमिति । सुतं सोमयागफलं आभिमुख्येन प्रापुरिति लिङ्गात् । सयेनैवेति । सत्येन प्राप्तेन यज्ञमारभते, यज्ञस्य साम्नि सरं प्राप्तिमारपन्ति वदन्तीति लिङ्गात् ॥
5अभिधा असीति ॥ रशनया अश्वस्य बन्धनं वक्ष्यमाणमहागुणसिद्ध्यर्थम्, रशनया अभिधातव्यस्त्वमसीति लिङ्गात् । सर्वाणि भूतानि अभिभवति अश्वमेधयाजी अश्वमेधेनेष्टवान् । 'करणे यजः' इति णिनिः । भूमानमिति । समस्तभूतजातत्वेनाभिधानात् । अग्नावेवैनमिति । 'इयं वा अग्निर्वैश्वानरः' इति पृथिव्यां गतम् । अतः हुतस्थानीय इति भावः । प्रजयैवेति । अश्वस्य गमनविषया प्रथा यजमानस्य प्रजापशुप्रथार्थं प्रार्थ्यत इति कृत्वा । होम एवेति । वैश्वानरात्मिकायां पृथिव्यां प्रस्थापनं अग्नौ होमस्थानीयमिति स्वाहाकृतत्ववाचोयुक्तिरित्यभिप्रायः । अस्यामिति । पृथिव्याधारत्वकीर्तनं अस्यां अस्य प्रतिष्ठापनार्थमिति मन्यते । रूपमेवेति । अव्याख्यातमन्त्ररूपमेव अस्य महिमानं यन्तृत्वादिकं माहात्म्यं व्याचष्टे । यन्तृत्वं संगृहीतृत्वं राट्त्वं राजनशीलत्वम् । यन्तृत्वं नियन्तृत्वम् । यमनत्वं यमनसाधनत्वम् । धारकत्वं धरुणत्वं सर्वैः धरणीयत्वम् ॥
6कृष्यै त्वेत्यभिप्रोक्षणम् ॥ आशिषमिति । कृष्यादेः परामर्शादन्यदाशासनीयं नास्तीति भावः ॥
7स्वगा करोतीति ॥ देवेभ्यः भागिभ्यः इदानीमेव यथास्वं समर्पयतीति यावत् । यस्या एवेति । आत्मीयदेवतासंकीर्तनेन आदावेव एनं समर्धयति कृतार्थयति वचनसामर्थ्यात् । 'स्वगा त्वा देवेभ्यस्स्वाहा त्वा प्रजापतये' इत्यनेन मन्त्रेणाभिधानं शाखान्तरीयमुपदाय ब्राह्मणं स्तौति ॥
इति तैत्तिरीय ब्राह्मणे तृतीये अष्टमे अश्वमेधे तृतीयोऽनुवाकः ॥  
