

  
1आब्रह्मन्निति जातमुख्यमुपतिष्ठते, तस्येदं ब्राह्मणम् । नाद्यैव ब्राह्मणो ब्रह्मवर्चसी, अपि तु पुराऽपीत्यर्थः । ब्राह्मणस्य ब्रह्मवर्चसित्वं अनादीति यावत् ॥
2इषव्यः इषुषु साधुः । शूरः विक्रान्तः । महारथः रथचर्याकुशलः ॥
3दोग्ध्री बहुक्षीरा । साधुकारिणि तृन् । वोढा साधुवाही । आशुः वेगवान् । रूपमिति । पुरं रमणीयं शरीरं धीयतेऽस्यामिति पुरंधिः । 'कर्मण्यधिकरणे च' इति क्तिन् । तस्मात् युवतिः स्त्री रूपवत्त्वात् सर्वस्य प्रिया प्रीणयित्री भावुका भवनशीला । जिष्णुः जयशीलः । रथेष्ठाः रथस्थाता । आजायते सर्वत्र जायते । यत्र एतेन अश्वमेधेन यजन्ते । 'सुपि स्थः' इति कः, 'तत्पुरुषे कृति बहुलम्' इत्यलुक् ॥
4पूर्ववयसीति ॥ मिश्रयितृवाचित्वमप्यस्यास्तीति तं निराकरोति - पूर्वं प्रथमं वयः यस्यास्ति स पूर्ववयसी । स खलु सभेयः सभायां साधुः युवा, स्थविरं हि सभासु नाद्रियन्ते । पूर्वं वयः पूर्ववयसम् । 'अनसन्तान्नपुंसकात्' इत्यच् समासान्तः । 'अत इनिठनौ', 'ढश्छन्दसि' इति सभाशब्दात् ढः । तस्मात् युवा पुमान् सभेयत्वात् प्रियः भावुकः । गतमन्यत् ॥
5निकामः प्रार्थना । 'अनुदात्तं च' इति द्वितीयस्यानुदात्तत्वम्, ताथादिना पूर्वस्यान्तोदात्तत्वम् । फलिन्यः प्रभूतफलाः पच्यन्ते । कर्मकर्तरि यक् । योगसहितः क्षेमः योगक्षेमः, शाकपार्थिवादित्वात् उत्तरपदलोपी समासः । अलब्धस्य लाभो योगः, लब्धस्य परिपालनं क्षेमः ॥
इति तृतीये अष्टमे त्रयोदशोऽनुवाकः ॥  
