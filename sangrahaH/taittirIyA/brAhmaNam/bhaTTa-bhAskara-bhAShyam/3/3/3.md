

  
1अयज्ञो वा इत्यादि ।। यज्ञोऽप्ययज्ञः यज्ञकार्याकरणात्, यथा पुत्रकार्याकरणात् पुत्रोऽप्यपुत्र इत्युच्यते । अन्वास्ते गार्हपत्यमनुगताऽऽस्ते । तथा कुर्वन्ती अयज्ञापनोदनेन यज्ञमेवाकः करोति । लुङि पूर्ववत् च्लेर्लुक् । प्रियमिति मातरं पितरं वा, उच्चलितत्वात् । आसीना हि वीर्यवती स्त्री भवति न तथा तिष्ठन्ती । पश्चादिति । अपरतो गार्हपत्यस्य । अनया पृथिव्या । एवमासीना पत्नी समदं कलहं दधीत तथाऽऽसीनत्वात् पृथिव्याः, ततश्चायज्ञिया स्यात् । इयमपि देवानां पत्न्या समदं दधीत देवपत्नीनां स्थानत्वात्तस्य । तस्मात् ततो देशात् दक्षिणत उदीची उपविशति ।।
2आशासानेति योक्त्रेण पत्न्याः संनहनम् ।। व्रतोपनयनमिति । 'अग्नेरनुव्रता' इति च मन्त्रलिङ्गम् । तस्मादाहुरिति । यश्चैवं संनहनमहिमानं वेद यश्च न वेद लौकिकः ते सर्वेऽपि वक्ष्यमाणमाहुः । योक्त्रेण यत्संनहनं तद्युते मिश्रयति नित्याविनाभूतामेनां करोति । व्यत्ययेनात्मनेपदम् । कथं? यमन्वास्ते अनुवर्तते तस्यैव अमुष्मिन् परस्मिन् लोके भवति योक्त्रेण सन्नद्धा पत्नीति, एवं संनहनं अवियोगायेति सर्वेपि वदन्ति । 'अनुव्रता' इति मन्त्रपदमेतेन व्याख्यातम् । किञ्चेत्याह - योक्त्रं योगः अलब्धलाभतुल्यः, आसनं नाम क्षेमः लब्धपरिपालनतुल्यः, तस्मादासनं योक्त्रेण संनहनं योगक्षेमस्य कॢप्त्यै भवति, योगः सन्निहितः क्षेमः योगक्षेमः ।।
3पुनश्च प्रयोजनान्तरवत्तया संनहनं स्तूयते - अतः परं मया युक्तमेव क्रियेत मया कृतं सर्वं युक्तमेवास्तु । आशीः कामे कामानामाशीः सद्य एव युज्येत युक्ता एव आशिषस्सन्तु इत्यनया धिया योक्ष्यमाणा संनह्मतेऽसौ, तस्मात् आशिषस्समृद्ध्यै भवति । संनहनमन्त्रलिङ्गं च 'आशासाना'1 इति । उभयत्रापि लेटि 'वैतोऽन्यत्र' इत्यैकारः । अशिथिलंभावाय अशिथिलभावाय । च्वेरम्भावः छान्दसः ।।
4सुप्रजस इति पत्न्या गार्हपत्योपसदनम् ।। मिथुनीकरोतीति । मिथुनवान् मिथुनी पत्न्यनुप्रवेशेन यज्ञो मिथुनवान् क्रियते । कोऽर्थोऽनयेति चेत् पत्नीकृत्यं दर्शयति - ऊने छिद्रे अतिरिक्तं धीयातै कथं नाम छिद्रपूरणेन समीकृतो यज्ञः स्यादिति । तच्च मिथुनत्वं प्रजात्यै भवति, छिद्रपूरणरूपत्वात् मिथुनव्यापारस्य ।।
5महीनामित्याज्यनिर्वपणम् ।।
इति तैत्तिरीयब्राह्मणे तृतीये तृतीये तृतीयोऽनुवाकः ॥  
