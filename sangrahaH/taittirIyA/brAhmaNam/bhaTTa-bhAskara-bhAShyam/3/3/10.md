

  
1यो वा इत्यादि ।। यो यस्य देवता तद्यथादेवतं, स्वया देवतया यज्ञं यो नोपचरति स देवताभ्य आवृश्च्यते पापतरश्च भवति । विपर्यये विपर्ययः । वसीयान् वसुमत्तरः । 'विन्मतोर्लुक्' 'टेः' इति टिलोपः । इदानीं तां देवतां दर्शयति - वारुणो वा इति । 'इमं विष्यामि' इति पत्न्या योक्त्रपाशविमोचनं सवित्राऽनुज्ञात एव यथादेवतमुपचरति ततः एनां पत्नीं वरुणपाशात् मुञ्चति । अनात्त्यै अखण्डनाय । द्यतेः 'अच उपसर्गात्तः' इति तत्त्वम् । सन्त्वाय नित्यं सङ्गत्वाय 'सह' इति मन्त्रपदात् ससाधनक्रियावदुपसर्गात् भावप्रत्ययः ।।
2समायुषेति पूर्णपात्रानयने पत्न्याः जपः ।। पूर्णपात्रविषयां एतामाशिषमाशास्ते । अनुष्टुभेति । 'समायुषा'12 इत्यनया । पत्न्याः पूर्णपात्रे इदं चतुष्पत् अनुष्टुप् छन्दः प्रतिष्ठितमवस्थितं भवति यतः, तस्याभिप्रायं ब्रूमः - अस्मिन् लोके प्रतिष्ठितो भूयासं इत्यनेनाभिप्रायेण तत्तथा क्रियते, तस्मात् पत्नी अस्मिन् लोके प्रतितिष्ठति अनेन कर्मणा । अथो अपि च सर्वं वाङ्मयं अनुष्टुवेव मुख्यत्वात् । किञ्च - एतस्मादेव कारणात् वागेव आपो रेत इत्येतत् मिथुनं प्रजननं प्रजोत्पत्तिनिमित्तं भवति । अत एव कारणात् एतस्मान्मिथुनात् अद्भ्यो रेतसश्च हेतोः विद्योतमानः विद्युतं उत्पादयन् स्तनयन् शब्दायमानो हि वर्षति, तथा रेतस्सिक्त्वा प्रजाः प्रजनयंश्च शब्दायमानो भवति । तदिदं सर्वं पर्णूपात्रस्य अनुप्रतिष्ठितत्वात् भवति ।।
3यद्वा इत्यादि ।। ब्रह्मणा मन्त्रेण यज्ञसंबन्धि यद्युज्यते तस्य विमोकोपि ब्रह्मणैव न्याय्यः । तत्राद्भिरेव शान्तिः सुखं भवति यागविमोकापचारक्षाळनात् । इदानीं च योक्त्रं ब्रह्मणा विमुक्तं तस्मादत्राप्यद्भिः भाव्यमित्याह - आदायेति । एनत् योक्त्रं अञ्जलावादाय तेन सहाप उपगृह्णीते पत्नी, तत् शान्त्यै भवति । उक्तं पूर्णपात्रानयनस्य प्रजाधारणं फलं, तत्र विशेषग्रहणे किं प्रमाणमित्याह - प्रजयेति । प्रजयैव मनुष्यस्य पूरणं भवति न क्षेत्रादिना तस्मादेवमुक्तमिति । अवभृथस्थानीयं मुखविमार्जनं कुत्वा उत्तिष्ठति पत्नी ।।
इति तृतीये तृतीये दशमोऽनुवाकः ॥  
