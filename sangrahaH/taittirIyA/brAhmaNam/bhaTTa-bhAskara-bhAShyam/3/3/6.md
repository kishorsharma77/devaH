

  
1अवधूतमित्यादि ।। गतम् । हविरधिपिनष्टीति विशेषः ।।
2द्यावापृथिवी सहेत्यादि ।। सह एकीभूते आस्ताम् । एकैकस्मिन् अहनि शम्यामात्रं शम्याप्रमाणं व्यैतां विश्लिष्टे अभूताम् । 'चादिलोपे विभाषा' इति निघाताभावः । 'तिङि चोदात्तवति, इति गतेरनुदात्तत्वे आट उदात्तत्वम् ।।
3दिव इति शम्यानिधानम् ।। दिवः स्कम्भनिः धारयित्री त्वमसीति । पृथिव्या दिवः पृथग्वचनं द्यावापृथिव्योः वीत्यै भवति विश्लेषाय भवति मध्ये वा तयोश्शम्याऽवस्थापनात् । 'तादौ च' इति गतेः प्रकृतिस्वरत्वम् ।।
4धिषणाऽसीति शम्यायां दृषदोऽत्याधानम् ।। द्युपृथिव्योः स्कम्भन्या शम्यया चर्मदृषदोर्मध्यस्थया द्यावापृथिव्योः विधृतिः पृथक्त्वेनावस्थानम् । धृङ् अवस्थाने ।।
5धिषणाऽसि पार्वतेयीति दृषद्युपलात्याधानम् ।। दृषदुपलयोः द्युपृथिवीस्थानीययोः प्रतिवेदनं उपर्यधोभावेनावस्थानाभ्यनुज्ञानं तद्द्यावापृथिव्योर्धृत्यै धारणाय अच्युतये भवति ।।
6देवस्येति पुरोडाशीयाधिवपनम् ।। 'अग्नये जुष्टमधिवपामि' इति विशेषः । तत्र 'अग्नये जुष्टं निर्वपाम्यग्नीषोमाभ्याम्' इति वचनात् यथादेवतमेवैनानधिवपति ।।
7धान्यमसीत्यधिवपनम् ।। तत्र धिनुहि प्रीणय देवान् इत्येतन्मन्त्रपदबलेन तावदाहुतिः प्रथते पृथुतरा भवति । कियती? एकैका देवता यावद्यावत् कामयते तावत्तावत् पृथुः प्रथीयसी प्रतिष्ठा भवति । पूर्ववन्निघाताभावः । ननु अवदानमात्रं हूयते, न च कामस्य समुद्रस्येवान्तोस्ति, तत्कथं कामानुरूपत्वसिद्धिरित्याह - न हीति । यत्प्रमाणं हूयते तावत्प्रमाणेनैव सर्वदा स्थातव्यमिति न हि तादृशं नियामकवचनमस्ति ।।
8प्राणायेत्यन्ववेक्षते ।। देवो व इति कृष्णाजिने पिष्टानि प्रस्कन्दयति । गतमन्यत् ।।
9असंवपन्तीति दास्यादेः संप्रैषः ।। असंवपन्ती पिष्टान्यन्यत्र किञ्चिदप्रक्षिपन्ती पिंष पिण्ढि अणूनि सूक्ष्माणि च पिष्टानि कुरुतात् कुर्विति वचनं मेधार्हत्वाय । पिषेर्लोटि द्विकरणता ।।
इति तैत्तिरीयब्राह्मणे तृतीये द्वितीये षष्ठोऽनुवाकः ॥  
