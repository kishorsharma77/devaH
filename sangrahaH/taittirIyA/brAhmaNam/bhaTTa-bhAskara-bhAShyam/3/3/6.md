

  
1आपो देवीरित्यादि ।। गतम् ।। पुनः प्रोक्षण्यभिमन्त्रणं इध्मप्रोक्षणार्थम् ।।
2अग्निर्देवेभ्य इत्यादि ।। कृष्णमृगो भूत्वा रूपं च तदीयं कृत्वा निलायत निरगच्छत् । पूर्ववल्लत्वम् । कृष्ण इतीध्मप्रोक्षणम् । अग्नये जुष्टं प्रियं करोति । अथो अपि च अग्नेस्सकाशात् मेधं यज्ञं अवरुन्धे ।
3वेदिरिति वेदिप्रोक्षणम् ।। बर्हिरिति बहिःप्रोक्षणम् ।।
4अन्त र्वेद्यासाद्य बर्हिःप्रोक्षणं दिवे त्वेति ।। लोकेभ्यः लोकसृष्ट्यर्थं सर्वलोकवृत्तिप्रजारूपेण बर्हिषः परिणामार्थम् । अथेति अथ प्रोक्षणानन्तरं तत एव हेतोः प्रजासृष्ट्यर्थत्वात् । यद्वा - ततः तेन स्रुक्स्थेन अग्रमूलोपसादनशेषेण पुरस्तात्प्रत्यञ्चं ग्रन्थिं प्रत्युक्षति, सह स्रुचेति, न केवलेन हस्तेन । यथा सूतिकाले अग्रत आपो निर्गच्छन्ति तत्तुल्यमेतत्, ग्रन्थेः पुरस्तात् प्रत्युक्षणम् ।।
5स्वधेति ।। दक्षिणस्याः श्रोणेः उत्तरस्याः प्रोक्षणशेषनिनयनम् । तत्र स्वधेति वचनं पितृणां स्वधाकारस्य प्रियत्वात् । तत्र बर्हिषद्भ्य इति निनयनात् बर्हिषदो मासाः प्रीणिता भवन्ति ते च प्रीणिताः ओषधीर्वर्धयन्ति । तथा कृते सर्वस्य समृद्धिः भवति । किञ्च - यत्र देशे एतदेवं क्रियते तत्र पर्जन्यः अनतिस्कन्दन् अतिबाधामकुर्वन् वर्षति ।।
6पृथिव्यां इति ।। पृथिवीसम्बन्धिन्या ऊर्जा रसेन प्रजा भुञ्जते तृप्यन्ति । गतमन्यत् ।।
7विष्णोरिति प्रस्तरग्रहणम् ।। पुरस्तादिति कर्षन्निवाहवनीयं प्रति प्रस्तरमुपादत्ते । इयन्तमिति । प्रादेशपरिमितम् । प्रजापतिना यज्ञमुखेन तत्तुल्यम् । यज्ञपरुषा पर्वणा तुल्यम् । प्रादेशमात्रं च पुरुषे वीर्यस्थानम् । पश्चादपरिमितग्रहणात् अपरिमितलाभः । तस्मिन्नित्यादि । गतम् ।।
8उर्णाम्रदसमिति बर्हिषा वेदिं स्तृणाति ।। स्वासस्थमिति देवानां शोभनासनस्थानाधिकरणम् । द्वन्द्वेन सह बहुब्रीहौ 'नञ्सुभ्याम्' इत्युत्तरपदान्तोदात्तत्वम् ।।
9अनतिदृश्नमिति ।। अतीत्य स्तरणं दृश्यते भूमिर्यत्र तदतिदृशम् । एवं क्रियमाणं प्रजया पशुभिश्च यजमानमनतिशून्यं करोति । धारयन्नित्यादि । गतम् ।।
10गन्धर्वोसीत्याद्याः परिधिपरिधानमन्त्राः ।। विश्वमेवायुरिति । 'विश्वस्मात् ईषतः हिंसकाद्यजमानस्य परितो धाता रक्षकः' इति वचनात् । अपरिमितादिति । 'यतःकुतश्चिदभिशस्त्या हिंसायाः' इति वचनात् अपरिच्छिन्नात् भयहेतोः यजमानं पाति अनतिशून्यं करोति ।।
11ऊर्ध्वसमिदाधानं वीतिहोत्रमिति ।। होत्रेणेति । हूयतेऽनेनेति होत्रं स्तोत्रं इष्टस्तोत्रमिति वचनं स्तोत्रसमृद्धत्वायाग्नेः । होतव्यवचनो वा होत्रशब्दः । विश इति विधृत्योस्सादनम् । विशां प्रजानां यत्यै धारणाय भवति । उदीचीनाग्र इति ऊर्ध्वाग्र इत्येतत् । गोळापेक्षया उदीच्या ऊर्ध्वत्वात् । वसूनामिति विधृत्योः प्रस्तरसादनम् ।।
12जुहूरसीत्याद्याः स्रुचां प्रस्तरे सादनमन्त्राः ।। घृताचीति । घृतमञ्चति आधारत्वेनेति । 'ऋत्विक्' इत्यादिना क्विनि अनुनासिकलोपे 'अचः' इत्यकारलोपे 'चौ' इति दीर्घः ।।
13एता असदन्निति सादितानां स्रुचामभिमन्त्रणम् ।। धृत्या इति स्रुचां पातृत्वेन प्रार्थितत्वात् यज्ञस्ता न त्यजतीति तस्यैवावस्थानाय भवति । यज्ञाय यजमानाय यज्ञस्य नेत्रे अध्वर्यवे च आत्मने तेभ्यः एतेभ्यः त्रिभ्यः आशिषमाशास्ते । अनात्यै अपीडायै भवति ।।
इति तैत्तिरीयब्राह्मणे तृतीये तृतीये षष्ठोऽनुवाकः ॥  
