

  
1देवासुरा इति ।। आज्यस्यावकाशमिति 'अग्नेर्जिह्वा'1 इत्यवेक्षणमन्त्रस्यैषा संज्ञा । आत्मनेति । प्रकृत्यादितृतीया । यदाज्येनेति । गतम् । सत्यं सतां साधु यथार्थग्रहणसामर्थ्यात् । अन्धो भवितोः भवितुमीश्वरः । 'ईश्वरे तोसुन्कसुनौ' इति तोसुन् । तेजस्त्वादाज्यस्य । दाधारेति । आत्मनि चक्षुरविकलं धारयति स्थापयति । छान्दसो लिट्, तुजादित्वादभ्यासस्य दीर्घत्वम् । आज्यं चाभिघारयति निमीलनेनात्मनि स्थापितं भवति । अवेक्षणेनाज्यस्याभिघारणम् ।।
2आज्यं गृह्णातीति ।। चतुर्ग्रहादिविशिष्टम् । छन्दांसि वा इति । प्रधानसाधनत्वान् । अष्टावुपभृति गृह्णातीत्येन । एवं चतुर्ध्रुवायामित्यत्रापि । भूयः बहुतरम् । कनीय इति । गृह्णीयादित्येव । कनीयोऽल्पतरम् । 'युवाल्पयोः' इति कनादेशः । उपस्तिं गुणभूतं समीपे भवतीत्युपस्तिः । अस्तेः क्तिनि 'छन्दस्युभयथा' इति सार्वधातुकत्वात् भूभावाभावः, अल्लोपश्च ।।
3गौर्वा इति ।। अभिमतधुक्त्वात् । चतुष्पदीति । 'पादोऽन्यतरस्याम्' इति ङीप्, 'पादः पत्' इति पद्भावः ।। अष्टावुपभृति गृह्णातीत्येव ।।
इति तैत्तिरीयब्राह्मणे तृतीये तृतीये पञ्चमोऽनुवाकः ॥  
