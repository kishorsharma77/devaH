

  
1धृष्टिरसीति धृष्ट्यादानम् ।। शत्रूणां धर्षणसामर्थ्यात् धारणाय भवति ।।
2अपाग्न इति गार्हपत्याभिमन्त्रणम् ।। आमात् अपक्वाशी हविषो विनाशकः । 'अदोऽनन्ने इति विट् । निष्क्रव्यादमित्यङ्गारनिरसनम् । क्रव्यात् पक्वमांसाशी चिताग्निः । 'क्रव्ये च' इति विट् । आदेवयजमित्यङ्गारमन्यमावर्तयति । मेध्यः मेधार्हः देवयट् नाम हविषां सम्यक् संपादयिता देवानां यष्टा ।।
3निर्दग्धमित्यङ्गाराधिवर्तनम् ।। अग्निवतीत्यादि । 'छन्दसीरः' इति मतुपो वत्वम् । 'ह्रस्वनुड्भ्याम्' इति मतुप उदात्तत्वम् । अग्निवति प्रदेशे कपालोपधानात् अस्मिन् पृथिवीलोके ज्योतिर्धत्ते । कपालेऽङ्गाराधिवर्तनात् अन्तरिक्षं ज्योतिष्मत्करोति अमुष्मिन् द्युलोके आदित्याख्यं ज्योतिः प्रागेव सन्निहितम् । अथैवं वेदितुरपि एते त्रयो लोकाः ज्योतिष्मन्तो भवन्ति ।।
4ध्रुवमिति मध्यमकपालोपधानम् । धर्त्रमिति पूर्वार्ध्योपधानम् । धरुणमित्यपरार्ध्योपधानम् । धर्मासीति दक्षिणार्ध्योपधानम् ।। दृंहन्त इति । दृहि वृद्धौ, उदात्तेत्, कर्मकर्तर्यात्मनेपदम् । स्वयमेवात्मानं दृंहयतीति । 'निश्रन्थि' इत्यादिना यगभावः, 'छन्दस्युभयथा' इति शपः आर्धधातुकत्वात् णिलोपः ।।
5त्रीण्यग्र इति सङ्ख्यास्तुतिः ।। त्रीणि मध्यमपूर्वापराणि । एकमग्र इत्यादि अष्टाकपालावयवसङ्ख्यास्तुतिः । तत्र नानामन्त्रकाणि चत्वारि, पञ्चमादीन्येकमन्त्रकाणि । तत्रात्मसमष्टिरूपः प्रजापतिः स्वयं यज्ञः तेन यज्ञसंस्कारण कपालोपधानादिना तद्व्यष्टिभूत आत्मा स्वयं संस्क्रियते । तं तथा संस्कृतं आत्मानं अमुष्मिन् लोकादौ भोगस्थाने अयं पुरुषः अनुपरैति अनुगच्छति । एकस्यैव संस्कृतासंस्कृतरूपेण भेद उपचर्यते ।। 
6यदष्टावित्यष्टाकपालादीनां छन्दस्त्वेन स्तुतिः ।। छन्दस्सम्मितानीति । नवत्वान्वयात् त्रिवृत् अतिबृहत्युपचर्यते । 'तृतीया कर्मणि' इति पूर्वपदप्रकतिस्वरत्वम् । इमानिति । इमान् लोकान् दिशश्च विधृत्यै पृथगवस्थानाय दृंहति लोकानां दिशां च छन्दःकारणकत्वात्, आयुरादीनि च यजमाने स्थापयति तत्कारणानां छन्दसां स्थापितत्वात् । सजातान् समानजन्मनश्च पुरुषान् अभितः सेवमानान् बन्धून् चास्य करोति अभितश्छन्दसां स्थापनात् ।।
7चितः स्थेत्यन्यकपालोपधानम् ।। प्रजादिसिद्धिर्यथायजुर्भवत्येव ।। 
8भृगूणामित्यङ्गाराभिवासनम् ।। चतुष्पदयर्चेति । इत्थं ज्ञात्वाऽनुष्ठेयमिति दर्शयति । लोपे समासान्ते 'टाबृचि' इति टापि 'पादः पत्' इति पद्भावः ।।
इति ब्राह्मणे तृतीये द्वितीये सप्तमः ॥  
