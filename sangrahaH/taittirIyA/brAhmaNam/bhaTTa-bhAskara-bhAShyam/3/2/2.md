

  
1देवस्य त्वेत्यादि ।। पर्शुः पार्श्ववक्रः । अध्वर्यू इति । अध्वरस्य नेतारौ मणिबन्धादुपरि वा स्तः । यत्यै यमनाय धारणाय ।।
2यो वा इत्यादि अश्वपर्श्वोस्स्तुतिः ।। पर्वशः पर्वणिपर्वणि । 'संख्यैकवचनाच्च' इति शस् । पर्ववेदी पर्वपरिहारेणाच्छिन्दन् एना ओषधीर्न हिनस्ति । प्रजापतिरेव तद्वेदी तथा कर्तुं शक्रोति । ततः किमित्याह - अश्वश्चायं प्राजापत्यः तदक्षिपरिणामत्वात् तस्मात् अश्वपर्श्वा बर्हिरभिप्राप्तुं तदर्थां ओषधीः यच्छन् उभयोः सयोनित्वात् तासां हिंसां नोत्पादयेत् ।।
3यज्ञस्येति अश्वपर्श्वभिमन्त्रणम् ।। रयिं दधातीति । यज्ञसाधनत्वाभिधानेन रयिसाधनं यज्ञं यजमाने स्थापयति । घोषदिति धननामेति केचित् ।।
4प्रेयमिति गार्हपत्यप्रदेशादाहवनीयप्रदेशगमनम् ।। विद्या वा इति । अश्वपर्शुं धिषणाशब्देन संकीर्तयन् विद्ययैव बर्हिरभिप्राप्तुं गच्छन् भवति ।।
5मानवी हीति ।। मनुना प्रजापतिना कृता मानवी पर्शुः, सा खलु स्वधया अन्नेन कृता यागद्वारेण निर्वर्तिता, तस्मात् स्वधया वितष्टेत्युच्यते । 'तृतीया कर्मणि' इति पूर्वपदप्रकृतिस्वरत्वम् । श्रुतवन्तः क्रान्तदर्शनाः, तस्मात्त एवं कुर्वन्तीत्याह । अयं यज्ञः पुरस्तात् पूर्वस्यां दिशि वर्तते । तस्मात् कवयः पुरस्तात् पूर्वस्यां दिशि आवहन्तीत्युच्यत इति । तस्मात् मुखत् एव वाच्या एवारभ्य यज्ञः निर्वर्तितो भवति । अथो अपि च त एवमुक्त्वा यतः कुतश्चिदपि दिशो यदाहरति तत्प्राच्या एवाहृतं भवति एतन्मन्त्रप्रभावात् ।।
6देवेभ्योजुष्टमिति वेद्याः प्रत्यवेक्षणम् ।। तत्र देवेभ्यो जुष्टं प्रियमस्यां वेद्यां आसादनीयं चेति वचनं बर्हिषस्समृद्ध्यै सम्यक्फलसाधनभावाय भवति । तच्च कर्मणोऽनपराधाय अवैकल्याय भवति । तादृशबर्हिरर्थान् दर्भानाहर्तुं इयं अश्वपर्शुः प्राची गच्छतीति भाव इति दर्शितं भवति ॥
7देवानामिति प्रस्तरार्थदर्भपरिग्रहः ।। यन्नाम किंचित् दृश्यते तत्सर्वं देवानां परिषूतं देवतार्थमेव प्रागेव परिगृहीतम् । योपि 'देवार्थं परिषूतं परिगृहीतमसि, नात्मार्थं वृथा परिषूयसे' इति अध्वर्युराह तदात्मन अहिंसार्थम् । अथो अपिच यथा खलु लोके कश्चित्स्वाभिमतं कूर्वन् वस्यसे प्रशस्ततराय पुरुषाय प्रतिप्रोच्य प्रार्थितं प्रकटीकृत्य 'अत्र भवत इदं करिष्यामि नात्मार्थम्' इति वसीयांसं प्रत्यर्थितया व्यपदिशन् स्वाभिमतं करोति एवमेवाध्वर्युर्देवेभ्यः प्रतिप्रोच्य स्वाभिमतं बर्हिदाति लुनाति आत्मनो लवनापराधनिवृत्तये, तच्चाहिंसायै ।।
8यावत इति ।। परिदेशनं परिषवणं, बर्हिस्स्तम्बपरिग्रहे तेषां मध्ये किंचिद्यदुच्छिंष्यात् 'विष्णोस्तूपोसि' इत्युत्सृजेत् । अतः तत् यज्ञस्य अतिरेचयेत् तस्य स्तम्बस्य यज्ञसम्बन्धं निवर्तयेत् । अयुक्तं च परिषूतस्य अतिरिक्तत्वम्, तस्मादयं पक्षो दृष्टः । कथं तर्हि कर्तव्यमित्याह - एकमिति । एकस्तम्बपरिग्रहे उत्स्रष्टव्याभावात्तस्य च सर्वस्य किंचिदप्यनुच्छेष्यत्ववचनान्नातिरेकदोषः ।।
9वर्षवृद्धमसीति स्तम्बोन्मार्जनम् ।। वर्षवृद्धा इति वर्षेण वर्धिता इति । कर्मणि निष्ठायां 'तृतीया कर्मणि' इति पूर्वपदप्रकृतिस्वरत्वम् ।।
10देवबर्हिरिति असिदादिना बर्हिषस्संश्लेषणम् ।। देवपदविशेषणेन देवार्थं बर्हिः करोति । अहिंसाया इति । हिंसा हेतुमन्वक्छेदादिं न करोमीति वचनात्, बर्हिषोऽहिंसायै भवति । पर्वणो राद्धिवचनं च बर्हिष ऋद्ध्यै भवति ।।
11आच्छेत्तेत्याच्छेदनम् ।। एतद्वचनप्रभावाद्योप्येवं वेद, न परं बर्हिरित्येव अस्यापि वेदितुरपि आत्मनस्संबन्धि किंचिदपि न मीयते न हिंस्यते । 'मिञ् हिंसायाम्' । अस्यैवंवक्तुस्सबन्धि किंचिदपि न मीयते, अथ य एवं वेद तस्यापीति शेषः ।।
12देवबर्हिरित्याच्छिन्नाभिमर्शनम् ।। तत्र प्रजासाधनस्य बर्हिषो विरोहणं प्रजानामेव प्रजननाय भवति । न दर्भप्ररोहणमात्रमिदमाशास्यत इति मन्तव्यमिति भावः ।।
13सहस्रवल्शा इत्यात्मप्रत्यभिमर्शनम् ।। एतामात्मविरोहणविषयामेवाशिषं आशास्ते नातःपरमाशासनीयमिति भावः ।।
14पृथिव्या इति प्रस्तरनिधानम् ।। आत्मनः पृथिवीसंपृक्तवचनं यजमानस्य प्रतिष्ठित्यै भवति ।।
15अयुङ्गायुङ्गानिति ।। अयुग्मान् अयुग्मान् नकारमकारयोः स्थानविनिमयः; पूर्वत्र द्वितीयायाः 'सुपां सुलुक्' इत्याकारः । 'अनुदात्तं च' इत्याम्रेडितस्य निघातः । निधनभेदनिबन्धना वीप्सा निधनानामप्ययुग्मत्वं बोधयति । अयुग्मत्वे हि मुष्टीनां प्रस्तरेण सह मिथुनत्वं युग्मता भवति । तच्च प्रजात्यै भवति ।।
16सुसंभृतेति शुल्बे निधनसम्भरणम् ।। ब्रह्मणैवेति । ब्रह्मणा हि सुष्ठु संभ्रियते ।।
17अदित्या इति शुल्बकरणम् ।। सामर्थ्याच्च सम्भरणात्पूर्वमिदं द्रष्टव्यम् । अस्याः पृथिव्याः एनत् शुल्बं रास्नां रशनां करोति ।।
18इन्द्राण्यां इति सन्नहनम् ।। इन्द्रस्य पत्नी इन्द्राणी 'इन्द्रवरुण' इति ङीषानुकौ ।।
19पूषेति ग्रन्थिकरणम् ।। पूष्णः पोषयितुः सङ्कीर्तनाद्यजमाने पुष्टिं ददाति ।।
20स ते इति शुल्बान्तोपगूहनम् ।। अन्यत्रास्थानस्य ग्रन्थिकरणस्य निषेधात् प्रजानामहिंसायै भवति ।।
21पश्चादिति परत आकृष्य प्राञ्चं ग्रन्थिमुपगूहति ।। पश्चाद्भागात्प्राचीनं प्राग्देशाञ्चितं रेतस्सिच्यते तथैव कृतं भवति ।।
22इन्द्रस्येत्युद्यमनम् ।। इन्द्रसंकीर्तनात् इन्द्रदत्तं वीर्यं यजमाने दधाति ।।
23बृहस्पतेरिति शीर्ष्णि निधानम् ।।
24उर्विति प्रत्यागच्छति ।। तत्र अन्तरिक्षस्य उरुत्वाभिधानं गत्यै अविहतायै भवति ।।
25देवंगममित्युपरिसादनम् ।।
26अनघ इत्यादि व्याख्यातम् ।।
इति तैत्तिरीयब्राह्मणे तृतीये द्वितीये द्वितीयोऽनुऽवाकः ॥  
