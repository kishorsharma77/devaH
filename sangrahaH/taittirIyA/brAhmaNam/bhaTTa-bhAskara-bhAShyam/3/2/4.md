

  
1कर्मणे वामित्यादि ।। 'कर्मणे वाम्' इतीह कर्मारम्भे हस्तयोस्संमर्शनम् । यज्ञस्य वा इति । लक्षणेऽनोः कर्मप्रवचनीयत्वम् । आहवनीयादिति । गार्हपत्यात्प्रक्रम्य संततामुलपराजीं स्तृणात्याहवनीयात् ।।
2अपः प्रणयतीत्यसकृद्विधानं फलविशेषार्थम् । सर्वैः श्रद्धेयत्वादपां श्रद्धात्वम् । इष्टसाधनत्वात् यज्ञत्वमपाम् । प्रचरणं प्रयोगः । अरिष्टशमनत्वाद्वज्रत्वम् । सर्व देवताप्रीणनत्वात् सर्व देवतात्वम् ।।
3वेषाय त्वेति शूर्पादानम् ।। वेषाय व्यापनाय कर्मणे शूर्पमादत्ते।।
4प्रत्युष्टमिति प्रतितपनम् ।।
5धूरसीति धुरोऽभिमर्शनम् ।। धुर्य इति । यज्ञस्य धुरो वोढा धुर्यः । 'धुरो यढ्ढकौ' ।।
6धूर्वन्तमिति ।। धुर्वी हिंसायाम् । 'उपधायां च' इति दीर्घत्वम् ।।
7त्वं देवानामिति अनसोऽभिमन्त्रणम् ।। यथायजुर्वदति अनसो माहात्म्यं तथा सर्वमेतदस्त्वेव ।।
8मित्रस्य त्वेति पुरोडाशीयानां प्रोक्षणम् ॥
9उरुवातायेति तृणादिनिरसनम् ।। यद्वातो न प्रविशति तद्वरुणदेवत्यं वारकेण तमसा गृहीतं, तत् तस्मात् तृणादिनिरसनेन वातसञ्चारार्थं महानवकाशः क्रियत इति यावत् ।।
10देवस्यत्वेति हविषो निर्वापणम् ।। व्याख्यातम् । हवींषीति । अग्नीषोमीयादीनि ।।
11इदं देवानामिति निरुप्ताभिमर्शनम् ।। इदमु न इति निरुप्तशेषाभिमर्शनम् । व्यावृत्तिः निरुप्तानिरुप्तविभागः ।।
12स्फात्या इति कोष्ठादौ शिष्टावपनम् ।। परीणत् गहम्, आवपनं वा ।।
13सुवरिति आहवनीयानुवीक्षणम् ।। सुवरेवेति । सुष्ठु श्रेयसां गमयितृ ज्योतिः आहवनीयम् ।।
14दृंहन्तामिति गृहानुवीक्षणम् ।।
15उर्विति गमनम् ।।
16अदित्या इति परेण गार्हपत्यमाहवनीयं वा सादनम् ।।
17अग्ने हव्यमिति गार्हपत्याभिमन्त्रणम् ।।
इति ब्राह्मणे तृतीये द्वितीये चतुर्थोऽनुवाकः ॥  
