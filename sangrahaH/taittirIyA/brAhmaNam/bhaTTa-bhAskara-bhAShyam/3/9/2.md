

  
1चतुष्टय्य इति ॥ चत्वारोऽवयवा यासां ताः चतुष्टय्यः । 'संख्याया अवयवे तयप्' चतुष्प्रकारा इत्यर्थः । आप इति । वर्ष्याः कूप्याः स्थावराः वहन्त्यश्च । एवं चतुष्टयीनामपां अन्वयः समृद्ध्यै भवति, अश्वस्य चतुश्शफत्वात् तस्य प्राजापत्यत्वात् । प्रजापत्यक्षिपरिणामत्वात्तस्य प्राजापत्यत्वम् । ताः चतुष्टय्यः आपश्रतसृभ्यो दिग्भ्यः समाहृताः भवन्ति नैकस्या एव । सर्वासु हि दिक्षु आपस्सन्ति । आपश्च अन्नहेतवः, तदधीनजन्मत्वात् । तस्मात् यावत्किंचित् अप्कारणकमन्नं तत्सर्वं अवरुन्धे सर्वदिगन्वयात् ॥
2तास्विति ॥ देवयजनाध्यवसानानन्तरं औपासने श्रपणं ब्रह्मौदनस्य । तत्प्रजासृष्ट्यर्थं रेतः स्थापयति । चतुश्शराव इति । चतुर्षु शरावेषु संस्कृतश्चतुश्शरावः प्रमाणो वा शराव आढकाः । 'द्विगोः' इति लुक्, 'इगन्तकाल' इति पूर्वपदप्रकृतिस्वरत्वम् ॥
3उभयत इति ॥ आदावन्ते च ब्रह्मौदनस्य राजतसौवर्णरुक्मनिधानात् यजमाने द्वयोर्वयसोः दीप्तिं दधाति । उद्धरतीत्यादि । पात्र्यां राजतं रुक्मं निधाय तस्मिन् ब्रह्मौदनं उद्धरति, तत् शृतत्वाय पक्वत्वाय भवति । पक्वं ह्युद्ध्रियते । यद्वा - रुक्मस्योपरि धारणमुद्धरणं तच्छृतत्वाय भवति । सर्पिष्वान् बहुसर्पिष्कः प्रभूतेन सर्पिषा उपसेक्तव्यः । तत् मेघार्हत्वाय भवति । चत्वार इति । आर्षेया महर्त्विजः । यद्वा - मुख्येष्वसन्निहितेषु अशक्तेषु वा ऋत्विक्षु आर्षेयस्यैव प्रतिनिधानार्थं आर्षेयग्रहणं, ऋषेरपत्यानि आर्षेयाः प्रसिद्धप्रवराः । 'इतश्रानिञः' इति ढक् । तत्सर्वासामपि दिशां संबन्धिनि 'ज्योतिषि हुतं भवति ॥
4चत्वारीति ॥ ब्रह्मौदनं प्राशितवद्भ्यः चत्वारि हिरण्यानि चतुरो निष्कान् बहु मूल्यं ददाति । दिक्चतुष्टयसंबन्धीनि ज्योतींषि लभते हिरण्यस्य ज्योतिष्ट्वात् ॥
5यदिति ॥ ब्रह्मौदनस्य यदाज्यमुच्छिष्टं अतिशिष्टं पात्रस्थं तस्मिन् रशनां अश्वाभिधानीं न्युनत्ति अनक्ति । उन्दतेः 'श्नान्नलोपः' इति लोपः । प्रजापतिर्वा इत्यादि । ओदनमिश्रे आज्ये रशनायाः न्युन्दनात् तयोश्च प्रजापतिरेतस्स्वभावयो रशनामनुप्रविश्य स्थितत्वात् प्रजापतिं रेतसा सममेव नित्ययुक्तं करोति ॥
6दर्भमयीति ॥ अर्धं 'मौञ्जी भवति' इत्युक्तत्वात् । यथोक्तं - 'दर्भमयी मौञ्जी रशना' इति । शरादित्वात् मयट् । बहु वा इति । अनियतसञ्चारित्वात् क्षितिचार्यश्वः बह्वमेध्यं स्थानं उपगच्छति । 'ययतोश्चातदर्थे' इत्युत्तरपदान्तोदात्तत्वम् ॥
7अश्वस्येत्यादि ॥ ओदनभोजने दक्षिणात्वेन हिरण्यं ददाति । द्वयोरप्योदनहिरण्ययोः रेतस्त्वात् रेतसा सहितं रेतोऽस्मिन्यजमाने स्थापितं भवति । ततः सर्वप्रजासमृद्धिरिति ॥
इति तैत्तिरीयेब्राह्मणे तृतीये अष्टमे अश्वमेधे द्वितीयोऽनुवाकः ॥  
