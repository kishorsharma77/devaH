

  
1आदित्याश्चेत्यादि ॥ सुवर्ग इति निमित्तात्सप्तमी । अमुमिति । असौ दृश्यमान आदित्य श्वेतोऽश्वोऽभवत् । तं तथाभूतं आदित्यात्मानं अश्वं आदित्येभ्यो दक्षिणामनयन्नङ्गिरसः । अथ त आदित्या अब्रुवन् - यमश्वं नोऽस्माकं अनेष्ट नीतवन्तः स्थ स वर्यो वरणीयोऽभूत् भवत्विति । छान्दसो लुङ् । तस्मादश्वं सान्त्वनादौ सवर्येत्याह्वयन्ति । वर्यैरुत्कृष्टैर्गुणैस्सहितः सवर्य इति भावः । यस्मादेवमङ्गिरोभिः दत्तस्याश्वस्य वरणीयत्वमभूत् तस्माद्यज्ञे वरो वरणीयं द्रव्यं दक्षिणात्वेन दीयते ॥
2यदित्यादि ॥ देवैरालब्धः प्रजापतिः यस्मादश्वोऽभवत् तस्मादश्व आसीत् प्रजापतिरश्वत्वाद्व्यापकत्वादश्व इति भावः । 'अशू व्याप्तौ' औणादिकः क्वन्प्रत्ययः । यच्छ्वयदिति । 'प्रजापतेरक्ष्यश्वयत्' इति यस्मात्तस्याक्षि श्वयत् शूनं भवत् अरुर्व्यथाहेतुरासीत् तस्मादर्वाऽभवदश्वः । अर्तेरुसि अरुः । तत एव वनिपि अर्वा । यत्सद्य इति । सद्यः जातमात्र एव वाजान् अन्नानि समजयत् आजिजयेनाहरत् तस्मात् वाजी अन्नवान् । आदित्य इति । असुरैरार्जितान् लोकान् अश्व आदित्यो भूत्वा असुरान् जित्वा देवार्थमादत्त तस्मादादानादादित्यः । आदानमादितिः । छान्दसमित्त्वम् । तदर्हतीति 'छन्दसि च' इति यः ॥
3अश्वमेधस्याग्निर्योनिः कारणं, तेनात्मलाभात् आयतनं स्थानं च अग्निरश्वमेधस्य, अग्निं चित्वा तत्र करणात् । तस्याप्यग्नेः सूर्यो योनिः 'सूर्यस्त्वा पुरस्तात्पातु' इति मन्त्रात् । तदधीनत्वादग्नेः सूर्य आयतनं 'उद्यन्तं वावाऽदित्यमग्निरनु समारोहति' इति दर्शनात् । तत्र चित्येऽग्नौ उत्तरवेद्युपवपनादुपस्थानात् एनं उत्तरवेद्यां क्रियमाणमश्वमेधं योनिमन्तं आयतनवन्तं च करोति । एवं वेदिता च तथा भवति ॥
4अथ 'सूर्योऽग्रेर्योनिः' हति यदुक्तं तत्प्रयोजनमाह - प्राणापानाविति ॥ देवानां प्राणापानस्थानीयावर्काश्वमेधौ आदित्यश्चाग्निश्च । अर्क आदित्यः, अश्वमेधोऽग्निः । कारणे कार्यशब्दः । तयोरुपरि अश्वमेधस्य कर्ता प्राणापानाववरुन्धे । ओजो बलस्थानीयादोजो बलावरोधः ॥
5कौ पुनरर्काश्वमेधौ? को वा तयोरर्काश्वमेधान्वयः? इत्याह - अग्निर्वा इत्यादि ॥ व्याख्यातम् । तत्र चित्याग्नेरुपर्युत्तरवेदिचित्यात्मनोऽग्रेः करणात् द्वौ चित्याग्री अर्काश्वमेधौ भवतः । तयोरुपरि यजनादग्न्यादित्ययोरवरोधो विधेयीकरणम् । अपि च तयोः प्रतिष्ठितश्च भवति ॥
इति तृतीये नवमे एकविंशोऽनुवाकः ॥  
