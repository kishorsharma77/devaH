

  
1एष वा इत्यादि ॥ ब्रह्मौदनस्तुतिरिति केचित् । अश्वमेधस्तुतिरित्यन्ये । विविधं भावयिता श्रेयसां विभुः । ण्यन्तात्क्विपि 'बहुलमन्यत्रापि' इति णिलुक् । यस्मिन्देशे एतेन यज्ञेन यजन्ते तत्र सर्वं गवादिकमपि विभु भवति । एवं सर्वत्र ॥ प्रकृष्टं भावयिता प्रभुः । ऊर्जस्वान् अन्नवान् । पयस्वान् रसवान् । विधृतो विशेषेण धृतः व्यवस्थितस्वभावः फलैकान्तः । व्यावृत्तः इतरस्माद्विलक्षणः । प्रतिष्ठितः अविचलः । तेजस्वी ख्यातिमान् । ब्रह्मवर्चसी ब्राह्मण बलवान् । अतिव्याधी अनिष्टानामत्यर्थं वेद्धा । दीर्घो दीर्घफलः । कॢप्तः संपन्नः । तस्मात् प्रजाभ्यस्सपद्यते योगक्षेमः । योगसहितः क्षेमः योगक्षेमः । अलब्धलाभो योगः, लब्धपरिपालनं क्षेमः ॥
इति तृतीये नवमे एकोनविंशोऽनुवाकः ॥  
