

  
1अस्मै वा इयादि ॥ गतम् । यदारण्यानिति आलभन्त इत्येव । अमुं तैरिति । अवरुन्ध इत्येव । एवमन्यतरालम्भे अन्यतरावरोधः उभयालम्भेनोभयावरोधः । फलान्तरविधानार्थं द्वितीयं तृतीयं च विदधाति । उभयालम्भनेन ग्राम्यारण्यात्मकस्योभयस्य अन्नस्य अवरोधः, उभयेषां पशूनां अवरोधश्च ॥
2त्रयस्त्रय इति ॥ एकैकस्यै देवताय त्रयस्त्रयः पशवो भवन्ति । यथा रोहितादयस्त्रयः प्राजापत्याः बभ्र्वादयस्त्रयो रौद्राः तिस्रः कृष्णा वशा वारुण्य इत्यादि । तत्त्रित्वान्वयात् लोकत्रयाप्त्यै भवति ॥
3ब्रह्मवादिन इत्यादि ॥ कस्मात् कारणात् अस्मिन् मनुष्यलोके एकैकस्य पुरुषस्य बहवः कामा रुचयो भवन्ति? इति ब्रह्मवादिनः पृच्छन्ति, उत्तरं - यदित्यादि । समानीभ्यो देवताभ्यः एकैकस्यै देवतायै अन्येऽन्ये पृथक्स्वभावाः पशव आलभ्यन्ते, यथा एकस्मै प्रजापतये रोहितादयस्त्रयः, तेनायमस्मिन् लोके बहून् कामान् दधाति स्थापयति यजमानः । तस्मात् अद्यत्वेऽपि बहवः कामा भवन्ति ॥
4त्रयाणां त्रयाणामिति ॥ एकदेवत्यानां प्राजापत्यादीनाम् । त्र्यावृत इत्यादि । व्याख्यातम् ॥
5पर्यग्निकृतानिति विहितस्यानुवादः अहिंसाया इति हेतुकथनार्थः ॥
इति तैत्तिरीयब्राह्मणे तृतीये नवमे प्रपाठके अश्वमेधे तृतीयोऽनुवाकः ॥  
