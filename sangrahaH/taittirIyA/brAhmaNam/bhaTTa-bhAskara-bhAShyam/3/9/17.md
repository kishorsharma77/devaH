

  
1विभूर्मात्रेत्यादि ॥
अत्राश्वमेधप्रभवप्रयुक्तप्रयोक्ष्यमाणाखिलकर्ममन्त्रैः ।
अन्नाहुतीर्ये विदधत्यथैषां मन्त्रानुपूर्वीं विदधात्यनेन ।
संख्याहुतीस्तास्सकृदेव हुत्वा परार्धपर्यन्तमथ क्रमेण ।
हुत्वाऽश्वनामप्रभृतीनि रात्रेः शेषोऽथ संख्याहुतिभिस्समाप्यः ॥
विभूर्मात्रेत्याद्या होमाः अश्वनामाख्याः अश्वनाम्नः स्तुतिरूपत्वात् तेषां होमाः । 'इयं वै माता । असौ पिता' इति द्यावापृथिव्योः एनं यजमानं नामधेयं गमयति प्रापयति प्रशस्तनामधेयवन्तं करोति अश्ववनाम्नां होमेन । यद्वा - यत्रास्य नाम प्रथितं तत्रैत गमयति यत्रायं गच्छति तत्रास्य प्रशस्तं नाम गमयति ॥
2उद्द्रावानिति ॥ छत्रिन्यायेन उद्द्रावशब्दयोगात् । एनं यजमानं अस्कन्नं कदाचिदपि अप्रच्युतं स्वर्गं गमयति उद्द्रवणस्वभावत्वात् । अत एव तेन समुदायलक्षणा ॥
3पूर्वहोमानिति ॥ अश्वहोमापेक्षं पूर्वत्वम् । तेषां होमात्प्रथममेव द्विषन्तमतिक्रामति प्रथमभावित्वात् ॥
4यथायजुरिति । । यथामन्त्रं तद्देवताहोमफलं लभत एव ॥
5पूर्वदीक्षा इति ॥ पूर्वकालभाविनो दीक्षाख्या होमाः ॥
6एकविंशिनीमिति । । एकविंशतिमन्त्रपरिमाणा । 'विंशतेश्च' इति डिनिः । एकविंशतिर्वा इत्यादि । गतम् ॥
7ऋतुदीक्षा ऋतुशब्दवद्भी मन्त्रैः साध्याः । कल्पयति यथायथं प्रवर्तयति ॥
8अनन्तरित्यै अनन्तर्हितत्वाय यजमानस्य 'प्रजापतिरसि' इति तद्भावेन सर्वेषु कालेषु ख्यातत्वात् ॥
9आप्तयः सर्वाप्तिसाधनत्वात् । पर्याप्तयः पर्याप्तविभूतिसाधनत्वात् । आभुवः 'गृहादीनामाभिमुख्येन भवनहेतुत्वात् । अनुभुवः तपःप्रभृतीनामनुभवसाधनत्वात् । वैश्वदेवानि प्रजापत्यादि- विश्वदेवाराधनत्वात् । समस्तग्रहणं दीक्षाहुत्यादिष्वंशेन विनियोगात् ॥
10अग्नेअङ्गे सर्वस्मिन्नङ्गे । सर्वाङ्गहोमात् सर्वाङ्गप्रभवात् पापान्मुक्तो भवति यजमानः ॥
11 'अञ्ज्येताय स्वाहा, कृष्णाय स्वाहा श्वेतायस्वाहा' इत्यनुवाकद्वयस्य प्रतीकग्रहणगम् । गृह्णन्तीति । 'एकान्याभ्याम्' इति निघाताभावः । ता एवेति । द्विप्रकारौषध्युपादानात् ॥
12आरण्यस्येति ॥ वनानां पतयो वनस्पतयः इति तेषामरण्यप्रभवत्वात् ॥
13अपाव्यानीति ॥ सर्वस्य पावनत्वात् । स्वयं केनचिदपाव्या मेषादयः तत्प्रतिपादकत्वात् मन्राणामपाव्यत्वात् तदवरोधः ॥
14कूप्याभ्यस्स्वाहा, अद्भ्यस्वाहेत्यपां होमान् जुहोतीत्यनुवाकद्वयो पादानम् । अपां होमेन अप्कारणकं सर्वमन्नमवरुन्धे । तत्राप्छब्देन अप्कारणकमन्नमुच्यते । व्यापकत्वाद्वा अन्नस्य । निमित्तात्सप्तमी । अन्ननिष्पत्त्यर्थं हि आपः कूप्यादीन् व्याप्य वर्तन्ते । तस्मात् स्वयमन्नमेवापः तत्कारणत्वात्, तदेवाह - अद्भ्यः खलु अन्नं जायते तस्मादद्भ्यो जायते यदन्नं तदवरुन्धे ॥
इति तैत्तिरीयब्राह्मणे तृतीये अष्टमे अश्वमेधे सप्तदशोऽनुबाकः ॥  
