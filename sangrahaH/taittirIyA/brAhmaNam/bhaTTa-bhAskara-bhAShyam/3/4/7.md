

  
1अग्निना वा इत्यादि ।। अग्नये समिध्यमानायेति सामिधेनीसंप्रैषः । भ्रातृव्याभिभूत्या इत्यादि । दासीभारादिर्द्रष्टव्यः । एकविंशतिमिति । विभक्तिव्यत्ययः, 'दशहस्त्या अङ्गुलयो दशपद्या अत्मैकविंशः' इत्युक्तम् । अर्धमासशः अर्धमासेनार्धमासेन । 'संख्यैकवचनाच्च' इति शस् । ऊर्ध्वे आघारसमिधौ । उपवाजयति समीपतस्संदीपयति । उपयत्येति । अधस्ताद्भूत्वा ।।
2अग्निमग्नीदिति संप्रैषः ।। त्रिस्त्रिरिति । वीप्सया परिधीन्परिधींश्चेति गम्यते । हे अग्नीत्! आमन्त्रितानुदात्तत्वम् । अपि च एते देवाश्वाः परिधयः स्वर्गप्राप्तिसाधनत्वात् । आसीनः अन्यं प्रथमं, तिष्ठन् अन्यं द्वितीयं, आसित्वा स्थित्वा च यथा रथं वहनसामर्थ्याय युनक्ति युग्यैः एवं ताभ्यां आघाराभ्यां यज्ञं युनक्ति । स्वर्गस्याभ्यूढ्यै स्वर्गाभिमुख्येन दहनाय ।।
3भुवनमसीत्यग्रेण जुहूपभृतौ प्राञ्चमञ्जलिं करोति ।। यज्ञो वा इति । सर्वार्थभावनार्थत्वात् ।।
4जुह्वेहीति जुहूपभृतोराधानमन्त्रौ ।। ताभ्यामिति । अग्निसवितृभ्यां प्रसूते अनुज्ञाते सती एने आदत्ते ।।
5अग्नाविष्णू इत्याक्रमतो जपः ।। अग्निः आहवनीयः पुरस्तात्, यज्ञसाधनानि स्रुगादीनि पश्चात् प्रतिप्रोच्य निवेद्य । आशिषमिति । स्थानविषयाम् ।।
6विष्णोरिति स्थानकल्पनम् ।। यद्यज्ञ इति । यत्र यज्ञस्तिष्ठति । 'सुपां सुलुक्' इति सप्तम्या लुक् ।।
7इत इन्द्र इति द्वितीयाधारम् ।। बृहद्भा इति स्रुच उद्ग्रहणम् । अग्ने बृहद्भा इति स्तुतिः । तादृशस्य स्वर्गस्य सम्यक् प्राप्त्यै भवति ।।
8संस्पर्शयेदिति ।। जुहूपभृतौ । अत्याक्रामति प्रत्याक्रामति । पाहीति उदङ्ङत्याक्रामति । अग्निर्वावेति । तस्मात्पाहीत्यग्निरुच्यते । वृजिनं कुटिलं कर्म । अनृतं असत्यं भ्रेषरूपत्वात् तत् दुश्चरितं, तद्विपरीतं सुचरितम् । ऋजुकर्ममिति । 'अनसन्तान्नपुंसकात्' इत्यच् समासान्तः ।।
9शिरो वा हति ।। प्राथम्यादविचलितत्वात् ध्रुवाया आत्मत्वम् । गतमन्यत् ।।
10मखस्येति जुह्वा ध्रुवासमञ्जनम् ।। अनुख्यातिः अनुक्रमेण प्रकाशः ।।
इति तृतीये तृतीये सप्तमोऽनुवाकः ॥  
