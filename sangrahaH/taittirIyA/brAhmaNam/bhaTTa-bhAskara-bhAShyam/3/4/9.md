

  
1अथ स्रुचाविसादि ।। अनुष्टुग्भ्यां 'वाजस्य' इत्यादिभ्याम् । विषूच इति नानादिग्देशपलायितान् ।।
2वसुभ्य इति जुह्वा परिध्यञ्जनम् ।। त्रेधेति । अग्रमध्यमूलभागेन ।।
3अक्तं रिहाणा इति स्रुक्षु प्रस्तराञ्जनमन्त्रः ।। वयः पक्षी ।।
4आप्यायन्तामित्याहवनीये प्रस्तरप्रहरणम् ।। आपः इति विभक्तिव्यत्ययः । आयुष्पा इत्याहवनीयोपस्थानम् । आयुश्चक्षुश्चाविकलं आत्मनि स्थापयति ।।
5ध्रुवाऽसीति भूम्यभिमर्शनम् ।।
6यं परिधिमिति मध्यमपरिधिप्रहरणम् ।। अनुकान् अनुरक्तान् । अनुख्यातिः अन्वग्भावेन अवस्थानम् ।।
7यज्ञस्येतीतरावुपसमस्यति ।। भूमानमिति बहुत्वमुपैति बहूनां प्रहरणात्, स्रंप्रस्रावयति जुहूपभृतौ सह प्रकर्षेण स्रावयति जुह्वां उपभृतं स्रावयति । उपस्तिः गुणभूतः । व्याख्यातः ।।
8संस्रावभागा इति प्रहृतान् परिधीन् संस्रावेणाभिघारयति ।। वैश्वदेव्यर्चेति । 'संस्रावभागास्स्थ' इत्यनया । एते हीति । वस्वादयः ॥
9अग्नेर्वामिति धुरि स्फ्ये वा स्रुचौ सादयति ।। धुर्यौ धुरो वोढारौ धुर्यौ यज्ञस्य नेतारौ ।।
10अग्नेऽदब्धायो इत्यन्वाहार्यपचने फलीकरणहोमः ।। अतिरिक्तेन अतिरिक्तमाप्त्वा अभीष्टं फलं लभते ।।
11अन्वविन्दन् अनुक्रमेणालभन्त ।। वेदं दृष्ट्वा वेद्याः संमार्जनं तस्य अनुवित्त्यै क्रमेण लाभाय भवति । त्रिष्टुबेषा । मन्त्रार्थस्तु - वेदेन दर्भमयेन वेदिं लब्धवन्तो देवाः पृथिवीं विस्तीर्णाम् । अथ सा पृथिवी प्रथितवती पार्थिवानि च प्रथितानि ओषध्यादीनि ।सैव भुवनेषु अन्तर्गर्भं हविर्लक्षणं बिभर्ति । ततः हविर्लाभात् यज्ञो जायते । विश्वदानिः विश्वस्य श्रेयसो दाता । यद्वा - विश्वस्यानिष्टस्य खण्डयिता भक्षयिता । आहवनीयात् स्तृणन् गच्छति यावदुत्तरार्धमासं आलभते कार्त्स्न्ये परिगृह्णाति । ततः कालेकाले यागार्हे आगते तं यज्ञं यजते आराधयति ।।
12ब्रह्मवादिन इत्यादि ।। यतः यज्ञं प्रयुङ्क्ते तत् तत्रैव यः प्रतिष्ठापयति स एवाध्वर्युः स्यात् भवितुमर्हतीति ब्रह्मवादिनो वदन्ति । कुतः तर्हि अध्वर्युः यज्ञं प्रयुङ्क्ते? इत्याह - वाताद्वा इति । वातः वायुः सर्वपरिस्पन्दाश्रयः क्रियाशक्तिरीश्वरस्य, ततः आदाय यज्ञं प्रयुङ्क्ते 'देवा गातुविदः'11 इति समिष्टयजुर्होममन्त्रे 'वाते धाः'11 इति वचनात् । यतः प्रयुज्यते तत्रैव यज्ञं प्रतिष्ठापयति । ततः प्रजया पशुभिश्च यजमायः प्रतिष्ठितो भवति ।।
इति नवमोऽनवाकः ॥  
