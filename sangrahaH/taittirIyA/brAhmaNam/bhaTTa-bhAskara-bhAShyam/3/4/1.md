

  
1अस्ति पुरुषमेधः पञ्चाहः । तत्रैते पुरुषाः पशवः विधीयन्ते - ब्रह्मणे ब्राह्मणमालभत इत्यादि ॥ चतुर्थ्यन्ता देवताः । द्वितीयान्ताः पशवः । ते च पर्यग्निकृता उत्सृज्यन्ते । वैश्वदेवं काण्डम् । ब्रह्मणे ब्रह्मवर्चसाय ब्राह्मणं ब्राह्मजातिवर्णजं ब्रह्मवर्चस्वन्तम् । क्षत्त्राय क्षतात् त्रायकाय बलाय राजन्यं क्षत्रियजातिं महाबलम् । 'राज्ञोऽपत्ये जातिग्रहणम्' इति नापत्यमात्रं राजन्यः । मरुतो देवानां विशः तेभ्यः वैश्यं वैश्यजातीयम्, उभयोर्विट्त्वात् । तपः कृच्छ्रादिदुःखहेतुः तस्मै शूद्रं शूद्रजातीयं दुःखजीविनम् । तमसे ध्वान्ताय तस्करं चोरं, तमःप्रियत्वात्तस्करस्य । 'तद्बृहतोः करपत्योः चोरदेवतयोः सुट्तलोपश्च' इति सुट् । नारकाय नरकाय । स्वार्थे बिदादित्वादञ् । नरकाध्यक्षाय वीरहणं वैदिकाग्र्युत्सादिनं नरकगामिनां मुख्यम् । पाप्मने क्लीबं अपगतपुंस्त्वं पापिष्ठम् । आक्रयाय सर्वतः क्रेत्रे अयोगूं अशास्त्रीययोगात् स्वयमेव भर्तारं गृहीतवतीं स्त्रीम् । आकारस्य छान्दस ऊकारः । ऊञ्वा छान्दसः । सा इह स्वयमेवात्मानं दत्वा भर्तारं क्रीणाति । वर्णसंकरजोऽयोगूरिति केचिन् । कामाय इच्छायै पुंश्चलूं साधारणस्त्रीं, सा हि कामेन पुंसि चलति । पर्वूवच्छान्दस ऊकारः, ऊञ्वा । अतिक्रुष्टाय १ अतिक्षिप्ताय पुंश्चल्या अपि निन्दिताय मागधं मगधदेश भवं निन्दिताचारं, ब्राह्मण्यां वैश्यैन जातो धूर्तो मागध इत्येके ॥
इति तैत्तिरीयब्राह्मणभाष्ये तृतीये चतुर्थे पुरुषमेधे प्रथमोऽनुवाकः ॥  
