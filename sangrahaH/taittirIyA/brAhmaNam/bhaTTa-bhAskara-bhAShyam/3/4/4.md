

  
1सन्धये संघटनायै जारं पारदारिकं स हि संघटयितारमपेक्षते । गेहाय वेश्मने उपपतिं प्रज्ञातजारम् । स हि तद्भर्तृर्गृहे तेनानुज्ञात एव तां भुङ्क्ते । निर्ऋत्यै अलक्ष्म्यै परिवित्तं यस्मात्पूर्वं कनीयान् ऊढभार्यः, स हि निर्ऋतिगृहीतत्वात् भार्यां न विन्दते । 'विन्तेर्विन्नश्च वित्तश्च' इति नत्वाभावः । 'संज्ञायामनाचितादीनाम्' इत्युत्तरपदान्तोदात्तत्वम् । आर्त्यै दुःखाय परिविविदानं ज्येष्ठात्पूर्वमूढभार्यम् । ताच्छीलिकश्शानच्, व्यत्ययेन शपः श्लुः । स हि ज्येष्ठपरिवर्जनेन भार्यां विन्दमानः निन्दिताचारः दुःखभाजनं भवति । अराद्ध्यै असिद्ध्यै दिधिषूपतिं ज्यायस्यामनूढायां कनीयसी पूर्वमूह्यते सा दिधिषूः तस्याः पतिं, तस्यामनूढायां तस्य हि तया न कदाचिदप्यभ्युदयराद्धिः । पवित्राय शोधनसमर्थाय भिषजं वैद्यं, स हि शोधयति व्याधीन् । प्रज्ञानाय प्रकृष्टाय ज्ञानाय नक्षत्रदर्शं सांवत्सरं, स हि ग्रहगत्यादिकं गोळनिर्माणादि च प्रज्ञानेन पश्यति । निष्कृत्यै निष्कृतिकरणशक्त्यै पेशस्कारीं सुवर्णकारस्त्रियम् । सा हि पेशसां रूपाणां विचित्राणां निर्मातुः भार्या । वलाय उपदां, अन्नमात्रप्रदानेन या कन्या गृह्यते, सा हि बलेनाभिभूयते । धुरुधुरायमाणकण्ठेत्येके । वर्णाय शुक्लादिगुणाय अनूरुधं परानुरोधेन निष्प्रयोजनं यः प्रवर्तते स हि गुणवन्नित्यपराधीनो भवति । क्वचिच्छान्दसमुपसर्गदीर्घत्वम् ॥
इति तृतीये चतुर्थे चतुर्थोऽनुवाकः ॥  
