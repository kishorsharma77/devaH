

  
1अथाप्रियः प्रयाजानां याज्याः इह पाठात्सर्वार्थाः समिद्धो अद्येत्याद्याः ॥ सर्वास्त्रिष्टुभः । समिद्धः संदीप्तः अद्य अस्मिन्कर्मणि मनुषो मनुष्यस्य यजमानस्य दुरोणे गृहे अग्न्यगारे देवः देवनशीलः त्वं यजसि यज हविषा तर्पय । हे जातवेदः! जातानां वेदितः! तदर्थं आवह च देवान् हे मित्रमहः! मित्राणां सुहृदां पूजयितः! चिकित्वान् जानन् स्वाधिकारम् । कितेर्लिटः क्वसुरादेशः । त्वं खलु देवानां दूतः हितकारी कविः क्रान्तदर्शनः प्रचेताः प्रकृष्टज्ञानश्चासि ॥
2तनूनपात्पथ इति ॥ हे तनूनपात्! अग्ने! पथः मार्गान् कीदृशान् ऋतस्य यज्ञस्य यानान् यज्ञः यैः याति समाप्तिं गच्छति तानि मार्गस्थानि हवींषि मध्वा मधुरसेन समञ्जन् निम्रक्षयन् अभिव्यक्तरसानि कुर्वन् स्वदय स्वादूकुरु । सांहितिकं दीर्घत्वम् । हे सुजिह्व सुज्वाल! मन्मानि मननानि अस्मदभिप्रेतानि धीभिः कर्मभिः आत्मीयैः ऋन्धन् ऋद्धानि कुर्वन् । ऋधेर्व्यत्ययेन श्नम् । यज्ञं वा अस्मदीयं ऋन्धन् फलसमृद्धं कुर्वन् अस्माकं अध्वरं देवत्रा देवेषु कुणुहि कुरु । 'उतश्च प्रत्ययात् छन्दो वा वचनम्' इति हेर्लोपाभावः। 'देवमनुष्य' इति त्रप्रत्वयः ॥
3नराशंसस्येति ॥ नराशंसस्य नरैः शंसनयिस्य अग्नेः यजतस्य यजनीयस्य महिमानं माहात्म्यं उपस्तोषाम उपेत्य स्तुमः । लेट्याडागमः । 'सिब्बहुलं लेटि' इति सिप् । एषां ऋत्विग्यजमानानां यज्ञैः यजनप्रकारैः स्तुमः । किमर्थमिति चेत्? एवं स्तुते ते देवाः सुक्रतवः शोभनप्रज्ञानाः शुचयः शुद्धाः धियंधाः कर्मणां ज्ञानानां वा धातारः दातारः । दधातेः छान्दसः खच् । 'इच एकाचः' इत्यम्भावः । स्वदन्तु आस्वदन्तां उभयानि आज्यपुरोडाशलक्षणानि । सोमे चेत् सोमात्मकानि हव्या हवींषि । 'शेश्छन्दसि' इति लोपः ॥
4आजुह्वान इति ॥ आजुह्वानः देवानामाह्वानकुशलः । लिटः कानचि संप्रसारणम् । ईड्यः स्तुत्यः वन्द्यः नमस्कार्यश्च । 'ईडवन्द' इति उभयत्राद्युदात्तत्वम् । हे अग्ने! ईदृशस्त्वं आयाहि अस्मद्यज्ञं आगच्छ वसुभिः देवैः सजोषाः समानप्रीतिः त्वं खलु देवानां होता आह्वाता असि, हे यह्व! प्रभूत! स त्वं एनान् देवान् यक्षि यज । यजेर्लेटि शपो लुक् । इषितः अस्माभिरध्येषितः यजीयान् यष्टृतमः मनुष्ययष्टुः । 'तुश्छन्दसि' इति ईयसुन्प्रत्ययः ॥
5प्राचीनं बर्हिरिति ॥ प्राचीनं प्रागायतस्तरणम् । 'विभाषाऽञ्चेः' इति खः । बर्हिः दर्भमयः । पृथिव्याः प्रदिशा प्रथमदिशा प्राच्या परिनिष्पादितम् । यद्वा - प्रदिशा मन्त्रेण 'आच्छेत्ता' इत्यनेन पृथिव्या अस्याः वेद्याः वस्तोः छादनार्थम् । 'छन्दस्युभयथा' इति तोसुन् । सार्वधातुकत्वादिडभावः । यद्वा - देवेभ्यो अदितये च वस्तोः वासार्थं प्राच्या दिशो वृज्यते आह्रियते । 'त आवहन्ति कवयः पुरस्तात्' इति दर्शनात् । 'अथो यदेतदुक्त्वा यतः कुतश्चाहरति । तत्प्राच्या एव दिशो भवति' इति ब्राह्मणम् । कदेत्याह - अग्रे अह्नां पूर्वेद्युः पृर्वाह्णे वा तच्च व्युप्रथते । उकारोऽवधारणे । विविधमेव प्रथते वितरं अतिशयेन विप्रथते । 'अमु च छन्दसि' इत्यमुपत्ययः । वरीयः उरुतरं देवार्थं अदित्यर्थं च यथा स्योनं सुख भवति तथा वितरं विप्रथत एव ॥
6व्यचस्वतीरिति ॥ विविधगमनाः, गसागमवत्त्वात्, उर्विया उरु क्रियाविशेषणम् । 'इयाडियाच्' इतीयाजादेशः । विश्रयन्तां विविधावकाशा भवन्तु । पतिभ्यो जनयो न जाया इव मैथुने शुम्भमानाः शोभमानाः हे देवीः! देवनवत्यः! हे द्वारः! द्वारभूता अग्निविशेषाः! हे बृहतीः! बृहत्यः! हे विश्वमिन्वाः! विश्वस्य प्रीणयित्र्यः! । मीञ् प्रीणने । विश्वव्यापिन्यो वा । इवि व्याप्तौ । ता यूयं देवेभ्यो सुप्रायणाः सुखेन प्रापणीया भवथ भूयास्त ॥
7आसुष्वयन्तीति ॥ सुष्ठु आयन्त्यौ गच्छन्त्यौ अविच्छेदेन वर्तमाने । छान्दसष्ठकारलोपः । इ गतौ, भौवादिकः । यद्वा - शोभनं स्मयमाने । छान्दसं वर्णान्यत्वं, परस्मैपदं च । परस्परमुपजातहर्षस्मिते । यद्वा - स्वयन्त्यौ शोभया वर्धमाने । छान्दसं व्यञ्जनान्यत्यम् । सर्वत्र 'वा छन्दसि' इति पूर्वसवर्णदीर्घत्वम् । यजते यजनीये उपाके प्रत्यासन्ने उपक्रान्ते वा जनान्रक्षितुं उषासानक्ता अहोरात्रे दिव्ये दिविभवे योषणे योषिताविव प्रीणयित्र्यौ मिश्रयित्र्यौ वाऽभिमतस्य वृहती महत्यौ सुरुक्मे सुष्ठु दीप्ते श्रियं शुक्रपिशं निर्मलरूपम् । पिश अवयवे, क्विप् । अधिदधाने अधिकं धारयन्त्यौ ईदृश्यौ एते योनौ कारणभावे आनिषदताम् । छान्दसे लङि ऌदित्वादङ् । लेटि वा छान्दसस्सीदादेशः॥
8दैव्या होतारेति ॥ दैव्यौ देवेषु भवौ । सर्वत्र 'सुपां सुलुक्' इत्याकारः । होतारौ प्रथमा प्रधानौ मनुष्यहोतुः । सुवाचा शोभनस्तोत्रौ यज्ञं मिमाना उत्सादयन्तौ मनुषो मनुष्यस्य यजमानस्य यजध्यै यजमानाय यजमानेन यष्टुम् । तुमर्थे अध्यैप्रत्ययः । मनुशब्दपर्यायो मनुश्शब्दः । प्रचोदयन्तौ सर्वान् ऋत्विजः स्वयं च कारू कर्तारौ करणकुशलौ विदथेषु यज्ञेषु । 'कृपावाजि' इत्युण्प्रत्ययः । प्राचीनं प्राच्यां दिशि प्रणीतं ज्योतिः अग्निं प्रदिशा प्रकृष्टया दिशा मार्गेण दिशन्ता अतिसृजन्तौ एवगुणकौ मदीयेऽपि यागे भवतामिति शेषः ॥
9आ नो यज्ञमिति ॥ नः अस्माकं यज्ञं भारती आदित्यप्रभाभिमानिनी देवी तूयं क्षिप्रं एतु आगच्छतु । इडा च अग्निप्रभाभिमानिनी देवी तूयं क्षिप्रं एत्वित्येव । कीदृशी? इह अस्मित् यज्ञे मनुष्वत् मनुष्यवत् चेतयन्ती इदं मयाऽस्योपकर्तव्यमिति निपुणो मनुष्य इव जानाना । सरस्वती च देवी एत्वित्येव । एवं एताः तिस्रो देव्यः इदं स्योनं सुखं बर्हिः आस्तीर्णं आसादयन्तु आसीदन्तु । लोटि शपो लुक् । स्वपसः शोभनकर्माणः । 'सोर्मनसी' इत्युत्तरपदान्तोदात्तत्वम् ॥
10य इमे इति ॥ इमे द्यावापृथिव्यौ जनयित्री जनयित्र्यौ प्रजानां यो देवः रूपैः अपिंशत् विचित्रभूतजातपेशले अकरोत्, भुवनानि च विश्वानि अपिंशदित्येव । तं देवं त्वष्टारं अद्य अस्मिन्नह्नि इह कर्मणि यक्षि यज । लेटि शपो लुक् । हे होतः! त्वं अस्माभिः इषितः अध्येषितः यजीयान् यष्टृतमः मनुष्यहोतुः । यष्टृशब्दात् । 'तुश्छन्दसि' इति ईयसुन् प्रत्ययः । विद्वान् स्वाधिकारज्ञः ॥
11उपावसृजदिति ॥ त्मन्या आत्मनैव अन्यनिरपेक्ष एव । 'सुपां सुलुक्' इति तृतीयाया यादेशः । समञ्जन् सम्यक् प्रकाशयन् देवानां पाथः अन्नं पशुलक्षणं ऋतुथा ऋतावृतौ वसन्ते वसन्ते हवींषि च अन्यानि पृषदाज्यादीनि समञ्जन् । अयं वनस्पतिः अस्मभ्यं उपावसृजत् उपावसृजतु प्रथतु । छान्दसो लुङ् । किञ्चायं वनस्पतिः शमिता च देवः देव्याः शमिता अग्निश्च देव इदं हव्यं घृतेन मधुना मपुरसेन तद्वत्कृतरसं स्वदन्तु स्वादूकुर्वन्तु ॥
12सद्यो जात इति ॥ सद्यो जातमात्र एव अयमग्निः यज्ञं व्यमिमीत उत्पादयति । अत एवायमग्निः देवानां पुरोगाः पुरोगामी प्रधानः अभवत् । 'जनसन' इति विट्प्रत्ययः, 'विड्वनोः' इत्यात्वम् । अस्य अग्नेः देवस्य होतुः ऋतस्य यज्ञस्य प्रदिशि प्राच्यां दिशि स्थितस्याहवनीयस्य । यद्वा - प्रदिशि वाचि प्रादेशप्रमाणे आस्ये स्वाहाकृतं स्वाहाकारेण प्रक्षिप्तं हविः देवाः अदन्तु, आज्यादि पिबन्तु, पश्वादिकमश्नन्तु ॥
इति तैत्तिरीये ब्राह्मणे तृतीये षष्ठे पशुहौत्रे तृतीयोऽनुवाकः ॥  
