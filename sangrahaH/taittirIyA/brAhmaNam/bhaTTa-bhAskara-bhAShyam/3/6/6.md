

  
1एवं मैत्रावरुणेन प्रेषितोऽन्वाह - दैव्याश्शमितार इति ॥ हे दैव्याः! देवेषु भवाः! देवात्मानः! शमितारः! उत अपि मनुष्याः! मनुष्यात्मानः! शमितारः! यूयं उभयेऽपि आरभध्वं वक्ष्यमाणमुपनयनादि कर्तुम् । 'शमिता यज्ञे' इति णिलोपो निपात्यते । उपनयत सन्निधापयत मेध्याः मेधार्हाः दुरः द्वारः हविर्मार्गान् आशासानाः प्रार्थयमानाः यूयं मेधं यज्ञं मेधपतिभ्यां इन्द्राग्निभ्यां पत्नीयजमानार्थं वा । एवं 'अन्तरा चात्वालोत्करौ' इत्यनेन क्रमेण संज्ञपनस्थानमुपनीयमानाय अस्मै पशवे अग्निं उल्मुकारव्यं प्रभरत प्रहरत अग्रतो हरत श्रपणार्थम् । अथ स्थानं नीतस्यास्य बर्हिरुपाकरणयोरन्यतरत् स्तृणीत अधस्तादुपास्यत । अथ एनं संज्ञप्यमानं माता प्रथमं अनुमन्यतां मातुः प्राधान्यात्तदनुज्ञानं प्रथमं प्रार्थ्यते । पिता चानुमन्यताम् । भ्राता च सगर्भ्योऽनुमन्यतां समाने गर्भे वासस्सगर्भः । 'सगर्भसयूथसनुताद्यत्' सखा च सयूथ्यः, समाने यूथे भवः अनुमन्यताम् ॥
2एवमेतैरनुमतस्य स्थानं नीतस्य संज्ञप्यमानस्य पदः पादान् उदीचीनान् उदग्गातान् निधत्तात् निधत्त सारयत । 'तस्य तात्' इति तादादेशः । अस्य चक्षुः सूर्यं गमयतात् संज्ञपयतेत्युक्तं भवति । मारणस्य च न्याय्यतां प्रतिपादयितुमेवमुक्तम्, सर्वेषां म्रियमाणानां सूर्यमेव चक्षुर्गच्छति । तथा पितृमेधे - 'सूर्यं ते चक्षुर्गच्छतु वातमात्मा' इति । एवं वातादिष्वपि योज्यम् । अस्य प्राणं वातमनु लक्षीकृत्य अवसृजतात् तमनु प्रवेशयत । दिशः अनु अस्य श्रोत्रमवसृजतेत्येव । ऐन्द्रियकस्य तेजस एकत्वात् सर्वत्रैकवचनम् । अन्तरिक्षमनु अस्य असुं अवसृजत । पृथिवीमनु शरीरं अस्यावसृजत । एकधा एकया विधया अविच्छेदेन अस्य त्वचं आच्छ्यतात् आच्छिन्दत । छो छेदने, दैवादिकः । नाभ्या अपिशसः छेदात् पूर्वमेव वपामुत्खिवदतात् उद्धरत । शसु हिंसायाम् संपदादिलक्षणः क्विप् खिद दैन्ये । अन्तरेव अस्य ऊष्माणं उच्छ्वासं वारयतात् पिहितास्यं संज्ञपयत । वपोद्धारणस्यानगतमूष्माणमिति केचित् । पच्यमानमूष्माणमित्यन्ये । पशुकुम्भ्या आस्यं स्थगयित्वा पचतीति । श्येनं श्येनाकृति अस्य वक्षः कृणुतात् कुरुत । प्रशसा प्रकृष्टच्छेदनौ बाहू कृणुतादित्येव । शमु हिंसायां क्विप् । शला शलाकाकारे । 'सुपां सुलुक्' इत्याकारः । दोषणी कुरुत । अंसा कश्यपा उभावप्यंसौ कच्छपाकारौ कुरुत । श्रोणी उभे अपि अच्छिद्रे अन्यूने कुरुत । कवषा कवाटाकारौ ऊरू कुरुत । स एवाकारः । स्रेकपर्णा करवीरपत्राकारौ आष्ठीवन्तौ कुरुत । शुकपर्णाकारावित्येके । अण्डाकारावित्यन्ये । स एवाकारः । अस्य षड्विंशतिर्वङ्क्रयः पर्शवो भवन्ति पार्श्वास्थीनि । ताः सर्वाः अनुष्ठ्या स्थानानुक्रमेण उच्च्यावयतात् उद्धरत । अनुक्रमेण स्थानमनुष्ठा । 'सुपां सुलुक्' इति तृतीयाया याडादेशः । गात्रंगात्रं सर्वं अस्य गात्रं अवदानीयं अनूनं अविकलं कुरुत । ऊवध्यगूहं पुरीषगूहनं पार्थिवं पृथिव्यां भवं अवटं खनतात् । अस्ना रुधिरेण । पद्दन्नादिना असृजो असन्भावः । रक्षः पिशितलोलुपं संसृजतात् संयोजयत तर्पयत । अस्य वनिष्ठं गुदसदृशमार्द्रमांसं माराविष्ट माच्छिन्दत । कपिलकादित्वाल्लत्वविकल्पः । उरूकं उरुं महान्तमिमं मन्यमानाः अवगच्छन्तः अल्पं मा कार्ष्ट । केचिदाहुः - उलूकाकारं मन्यमानाः मा राविष्ट शब्दनं मा कार्ष्ट उलूकशब्दवदमङ्गल्योऽस्य शब्द इति बोधयितुं एवमुक्तम् । पूर्ववल्लत्वविकल्पः ॥
3एवं कुर्वतां युष्माकं लाभः श्रूयतामित्याह - नेत् नैव युष्माकं संबन्धिनि तोके पुत्रे तनये तत्पुत्रे च निमित्ते कश्चिदपि रविता शब्दयिता रोदिता रवत् रूयात् मैव रोदीत् अस्य छेदनं शब्दनं वा तादृशहेतुस्स्यादिति दर्शितं भवति । तत्परिहारार्थं मा राविष्टेति । रौतेर्लेटि शपो लुक् अडागमः 'निपातैर्यद्यत्' इति निघाताभावः । हे शमितारः! दैव्या मानुषाश्च! हे च अध्रिगो! यूयं इमं यथोक्तगुणकं पशुं शमीध्वं विशसनादिना संस्कुरुध्वम् । लेटि छान्दसश्शपो लुक् इडागमश्च । इटो वा दीर्घत्वम् । 'सुशमी शमीष्व' इति दर्शनात् । अध्रिगुर्नाम देवानां शमिता तस्य पुनर्वचनं प्राधान्यार्थम् । आध्रियन्ते गावोऽस्मिन्नित्यध्रिगुः अनुक्रान्तानां संशासनशब्दानामाधार इत्यर्थः । इदमेवास्य प्राधान्यं यदस्मिन् पूर्वमाध्रियन्ते । इदानीं विशेषविधानार्थमाह - सुशमि सुष्ठु शाम्यतीति सुशमि । 'शमित्यष्टाभ्यः' इति घिनुण्प्रत्ययः । शोभनत्वं च शास्त्रविहितत्वं शमीध्वमिति तृतीयं वचनं आदरार्थं अवधारणार्थं च, शमीध्वमेव न गुणकल्पनाऽङ्गीकार्येति । अध्रिगोः पुनरामन्त्रणं संशासनाधारत्वात् त्वयाऽत्र विशेषेणावधातव्यमिति ख्यापनार्थं - शमीध्वं सर्वे यूयं, हे अध्रिगो! त्वं तु विशेषणावधत्स्वेति ॥
4कः पुनरध्रिगोः विशेष इत्याह - अध्रिगुश्चापापश्च द्वाविमौ महानुभावौ देवानां शमितारौ, तस्मात् तावेवागत्य इमं पशुं श्रपयतां संस्कुरुतां प्रविद्वांसौ प्रकर्षेण श्रपणज्ञौ तस्मात् यथायथाऽस्य गात्राणां श्रपणं येनयेन प्रकारेण युज्यते तथा तथा तेनतेन प्रकारेण प्रविद्वांसौ तावेव श्रपयताम् ॥
इति तैत्तिरीयब्राह्मणे तृतीये षष्ठे पशुहौत्रे षष्ठोऽनुवाकः ॥  
