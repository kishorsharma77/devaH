

  
2हविषो याज्या - उपोहयदिति त्रिष्ठुप् ॥ विदथं यज्ञं उपोह यज्ञस्य समीपत एव गूः गच्छन्तः, क्विपि 'ऊञ्चगमादीनाम्' इत्यूकारः, 'सुपां सुलुक्' इति जसः स्वादेशः । वाजिनः अन्नवन्तः हविष्मन्तः गीर्भिः स्तुतिभिः इत्थंभूता प्रमतिं प्रकृष्टं मन्तव्यं फलं इच्छमानाः प्राप्तुमिच्छन्तः विप्राः मेधाविनः ऋत्विजः यत् ये प्रकृष्टफलार्थिनः यज्ञसमीपं गच्छन्तीत्यर्थः । पूर्ववत् जसो लुक् । ते तथाकुर्वन्तो नरः नेतारो मनुष्याः ऋत्विजः इन्द्राग्नी एव जोहुवतो भृशं होमेनाराधयन्तः अर्वन्तोन अश्वा इव काष्ठा नक्षमाणाः व्याप्तुमिच्छन्तः णशेः गतिकर्मणः अभ्यासस्य लोपादिकं छान्दसम् । ते नरा इन्द्राग्नी एव जुहुवतो भवन्ति ॥
2वनस्पतेर्याज्या - वनस्पते रशनयेति त्रिष्टुप् ॥ हे वनस्पते! यूप! रशनया पिष्टतमया श्लिष्टतमया आत्मानं अभिधाय बद्ध्वा वयुनानि ज्ञानानि अभिप्रायमस्माकं देवानां वा विद्वान् जानन् तदनुरूपं हवींषि वह प्रापय । क्व? देवत्रा देवेषु, 'देवमनुष्य' इति त्राप्रत्ययः । हे दिधिषो! धारणकुशल! । यद्वा - हविषो देवेभ्यो दानकुशल! तथा कृत्वा तेषां हविषां दातारं यजमानं अमृतेषु अमरणेषु देवेषु प्रवोचः अनेनैतानि दत्तानीति प्रब्रूहि । छान्दसे लुङि 'वच उम्' 'बडुलं छन्दस्यमाङ्योगेऽपि' इत्यडभावः ॥
3-4स्विष्टकृतो याज्या - अग्निं स्विष्टकृतमिति ॥ अग्ने यदद्येति ॥ व्याख्याता 'अग्रिर्वृत्राणि' इत्यत्र ॥
इति तैत्तिरीयब्राह्मणे तृतीये षष्ठे द्वादशोनुवाकः ॥  
