---
title: पतिवशीकरणम्
unicode_script: devanagari
---


+++(पाठाया उत्पाटन मन्त्रः)+++  
इ॒मां खना॒म्य् ओष॑धीं  
वी॒रुधं॒+++(हां)+++ बल॑वत्तमाम् ।  
यया॑ स॒पत्नीं॒ बाध॑ते॒  
यया॑ संवि॒न्दते॒ पति॑म् ।  

### पाठाभिमन्त्रणम्
उ॒त्ता॒नप॑र्णे॒ सुभ॑गे॒  
सह॑माने॒ सह॑स्वति ।  
स॒पत्नीं॑ मे॒ परा॑धम॒  
पतिं॑ मे॒ केव॑लं कृधि ।  

उत्त॑रा॒ ऽहम् +++(हे)+++ उत्त॑र॒+++(य्)+++  
उत्त॒रेद् उत्त॑राभ्यः ।  
अथा॑ स॒पत्नी॒ या ममा-  
ऽध॑रा॒ साऽध॑राभ्यः ।+++(र५)+++  

न ह्य॑स्यै॒ नाम॑ गृभ्णामि॒  
+++(यतः)+++ नो अ॒स्मिन् र॑मते॒ जने॑ ।  
परा॑म् ए॒व प॑रा॒वतꣳ॑+++(=दूरम्)+++  
स॒पत्नीं॑ नाशयामसि ।  

### उत्तराङ्गम्
+++(उत्तरया तां पाठां द्विधा कृत्वा हस्तयोराबध्नाति)+++  
अ॒हम॑स्मि॒ सह॑मा॒ना ऽथ॒  
त्वम॑सि सास॒हिः+++(=सहमाना)+++ ।  
उ॒भे सह॑स्वती भू॒त्वा  
स॒पत्नीं॑ मे सहावहै ।  

___________________
+++(उत्तरया शय्याकाले बाहुभ्यां भर्तारं परिगृह्णीयात् - यथैको हस्तो भर्तुरधो निहितो भवति अपरश्चोपरि)+++   
+++(हे भर्तः।)+++ उप॑ ते ऽधा॒ꣳ॒ सह॑मानाम् +++(बाहुं)+++  
अ॒भि त्वा॑ऽधा॒ꣳ॒ +++(अपराम् बाहुम्)+++ सही॑यसा +++(मनसा)+++ ।  
माम् अनु॒ प्र ते॒ मनो॑ व॒त्सं  
गौरि॑व धावतु, प॒था वारि॑+++(री)+++व धावतु ।। (16)

### सपत्नीबाधनार्थम् अहर् अहर् आदित्यम् उपतिष्ठते
उद् अ॒सौ सूर्यो॑ अगा॒द्  
उद् अ॒यं मा॑म॒को भगः॑ ।  
अ॒हन् तद् विद्व॒ला+++(=विदुषी)+++ प॑ति॒म्  
अभ्य॑साक्षि+++(=अभि+असहे)+++ विषास॒हिः+++(=विशषेण सहमाना)+++ ।  

अ॒हं के॒तुर् अ॒हं मू॒र्धा  
ऽहम् उ॒ग्रा वि॒वाच॑नी+++(की)+++ ।  
ममेद् अनु॒ क्रतुं॒ पति॑स्  
सेहा॒नाया॑+++(=सहमायना)+++ उ॒वा+++(पा)+++च॑रेत् ।  

मम॑ पु॒त्राश् श॑त्रु॒हणो  
ऽथो॑ मे दुहि॒ता वि॒राट् ।  
उ॒ताहम् अ॑स्मि॒ सञ्ज॑या॒  
पत्यु॑र् मे॒ +++(श्लाघा)+++श्लोक॑ उत्त॒मः ।+++(५)+++  

येनेन्द्रो॑ ह॒विषा॑ कृ॒त्य्  
अ॑भवद् दि॒व्य् उ॑त्त॒मः ।  
अ॒हन् तद् अ॑क्रि+++(=अकृषि)+++  
देवा असप॒त्ना किला॑ऽभवम् ।  

अ॒स॒प॒त्ना स॑पत्नि॒घ्नी  
जय॑न्त्य् अभि॒भूव॑री ।  
आवि॑त्सि॒+++(=अलभे)+++ सर्वा॑सा॒ꣳ॒ +++(सपत्नीनां)+++ राधो॒  
वर्चो॒ अस्थे॑यसाम्+++(=अस्थिराणाम्)+++ इव ।  

सम॑जैषम् इ॒मा अ॒हꣳ  
स॒पत्नी॑र् अभि॒भूव॑रीः ।  
यथा॒ऽहम॑स्य वी॒रस्य॑  
वि॒राजा॑मि॒ धन॑स्य च ।। (17)
