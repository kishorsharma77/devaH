---
title: प्रपाठकः ३
unicode_script: devanagari

---


## अनुवाकः १

### संयुक्तमन्त्रः
चात्वा॑ला॒द्धिष्णि॑या॒नुप॑ वपति॒ योनि॒र्वै य॒ज्ञस्य॒ चात्वा॑लय्ँय॒ज्ञस्य॑ सयोनि॒त्वाय॑

### मन्त्रः
चात्वा॑ला॒द्धिष्णि॑या॒नुप॑ वपति ।  
योनि॒र् वै य॒ज्ञस्य॒ चात्वा॑लँय् , य॒ज्ञस्य॑ सयोनि॒त्वाय॑ ।

#### टीका
1चात्वालादित्यादि ।। चात्वालात्पुरीषमादाय होत्रीयादिधिष्णियानुपवपति स्थलीकरोति । हेतुमाह - योनिरिति । ततः पुरीषमादायोत्तरवेद्याः करणाच्चात्वालं यज्ञस्य योनिः कारणम्, 'योनिर्वै यज्ञस्य चात्वालं योनिः कृष्णविषाणा योनावेव योनिं दधाति' इत्यादिदर्शनाच्च । यज्ञस्येति । एवं क्रियमाणे यज्ञस्य सयोनित्वं कारणसम्मितत्वं भवति ।।


### संयुक्तमन्त्रः
दे॒वा वै य॒ज्ञम्परा॑जयन्त॒ तमाग्नी᳚ध्रा॒त्पुन॒रपा॑जयन्ने॒तद्वै य॒ज्ञस्याप॑राजितँ॒य्यदाग्नी᳚ध्रँ॒य्यदाग्नी᳚ध्रा॒द्धिष्णि॑यान्‌वि॒हर॑ति॒ यदे॒व य॒ज्ञस्याप॑राजित॒न्तत॑ ए॒वैन॒म्पुन॑स्तनुते

### मन्त्रः
दे॒वा वै य॒ज्ञम् परा॑जयन्त ।
तमाग्नी᳚ध्रा॒त् पुन॒रपा॑जयन् ।  
ए॒तद् वै य॒ज्ञस्याप॑राजितँ॒य् यदाग्नी᳚ध्रम् ।  

यदाग्नी᳚ध्रा॒द्धिष्णि॑यान् ‌वि॒हर॑ति॒ यदे॒व य॒ज्ञस्याप॑राजित॒न् तत॑ ए॒वैन॒म् पुन॑स्तनुते ।

#### टीका
2देवा वा इत्यादि ।। देवा यज्ञं पराजयन्त परागमन् असुरमायया परागतयज्ञा अभवन् । 'विपराभ्यां जेः' इत्यात्मनेपदम् । अथ तं यज्ञं आग्नीध्राद्धिष्णियान्निमित्तात् अपादानाद्वा अपाजयन् अपादायात्मनस्समीपमागमयन् असुरजयेन पुनरावृत्तयज्ञा अभवन् । एतद्वै यज्ञस्यापराजितं यत्र यज्ञो न पराजीयते तादृशमिदं धिष्णियं यदाग्नीघ्रं नाम । तस्माद्यदाग्नीध्राद्धिष्णियान्विहरति विविधमुत्पादयति, यदेव यज्ञस्यापराजितं यद्धि महाभाग्येन तत ऊर्ध्वं यज्ञो न परानेष्यते । ततस्तादृशादेव धिष्णियात् एनं यज्ञं पुनस्तनुते पुनरभ्याहरति नातः परं असुरादिभिः पराजेतुं शक्यते इति आर्ग्नीध्रविहरणं चरति । तस्मादाग्नीध्राद्धिष्णियान्विहरतीति विधीयते ।।


### संयुक्तमन्त्रः
परा॒जित्ये॑व॒ खलु॒ वा ए॒ते य॑न्ति॒ ये ब॑हिष्पवमा॒नꣳ सर्प॑न्ति बहिष्पवमा॒ने स्तु॒ते [1]  
आ॒हाग्नी॑द॒ग्नीन्‌वि ह॑र ब॒र्‌हिस्स्तृ॑णाहि पुरो॒डाशा॒ꣳ॒ अल॑ङ्कु॒र्विति॑ य॒ज्ञमे॒वाप॒जित्य॒ पुन॑स्तन्वा॒ना य॒न्त्यङ्गा॑रै॒र्द्वे सव॑ने॒ वि ह॑रति श॒लाका॑भिस्तृ॒तीयꣳ॑ सशुक्र॒त्वायाथो॒ सम्भ॑रत्ये॒वैन॒द्

### मन्त्रः
प॒रा॒जित्ये॑व॒ खलु॒ वा ए॒ते य॑न्ति॒ ये ब॑हिष्पवमा॒नꣳ सर्प॑न्ति ।  
ब॒हि॒ष्प॒व॒मा॒ने स्तु॒त आ॒ह [1] -
"अग्नी॑द॒ग्नीन् ‌वि ह॑र ब॒र्‌हिस् स्तृ॑णाहि , पुरो॒डाशा॒ꣳ॒ अल॑ङ्कु॒र्विति॑" ।  
य॒ज्ञमे॒वाप॒जित्य॒ पुन॑स् तन्वा॒ना य॑न्ति ।  

#### टीका
3पराजित्येत्यादि ।। एते खलु यज्ञं पराजित्येव परागमय्येव पराङ्मुखमिव यज्ञं कृत्वा यज्ञं पराजयन्त इव यन्ति गच्छन्ति ये बहिष्पवमानं सर्पन्ति समुपसर्पन्ति । त्रिवृदात्मा स्तोमो बहिष्पवमानः प्रातस्सवनीयः । तस्माद्बहिष्पवमाने उद्गातृभिस्स्तुते 'अग्नीदग्नीन्' इत्यादिकमाहेति विधिः; । निगदव्याख्यातः प्रैषः । एवं हि यज्ञमपराजितमिव स्थितं अपजित्य पुनरावृत्तं कृत्वा पुनरात्मीयमिव संभावयन्तः पुनर्यज्ञं तन्वानाः विस्तारयन्तो यदि निर्बाधं नयन्ति ।

### मन्त्रः
अङ्गा॑रै॒र् द्वे सव॑ने॒ वि ह॑रति श॒लाका॑भिस् तृ॒तीय᳚म् ।  
सशुक्र॒त्वाय॑ ।
अथो॒ सम्भ॑रत्ये॒वैनत् ।

#### टीका
अङ्गारैरिति । द्वयोः प्रातस्सवनमाध्यन्दिनसवनयोः धिष्णियानङ्गारैर्विहरति । तृतीयसवने शलाकाभिरिति विधिः । अयमभिप्रायः - तृतयिसवनस्य गायत्र्युद्धृतसारस्य प्रागेव गतसारत्वात् रसवत्त्वापादनाय तत्र शलाका आनीयन्ते, यदाह 'सशुक्रत्वाय' इति । इतरयोस्तु सवनयोः पूर्वमेव सरसत्वात् दग्धकाष्ठानयनेऽपि न दोष इति तत्राङ्गारैरेव विहार इति । एतदेव विजितमिति । अथो अपिच संभरत्येवैनत् एतत्तृतीयसवनमितराभ्यां सम्भरति समानतां नयतीति यावत् ।।


### संयुक्तमन्त्रः
धिष्णि॑या॒ वा अ॒मुष्मिँ॑ल्लो॒के सोम॑मरख्ष॒न्तेभ्योऽधि॒ सोम॒माह॑र॒न्तम॑न्व॒वाय॒न्तम्पर्य॑विश॒न्‌य ए॒वव्ँवेद॑ वि॒न्दते᳚ [2]  
प॒रि॒वे॒ष्टार॒न्

### मन्त्रः
धिष्णि॑या॒ वा अ॒मुष्मिँ॑ल् लो॒के सोम॑मरख्षन् ।  
तेभ्योऽधि॒ सोम॒माह॑रन् ।  
तम॑न्व॒वाय॒न् तम् पर्य॑विशन्‌ ।  
य ए॒वव्ँ वेद॑ वि॒न्दते॑ परिवे॒ष्टार᳚म् । [2]

#### टीका
4धिष्णिया वा इत्यादि ।। एते धिष्णियाः पूर्वममुष्मिन् लोके सोममरक्षन् । तेभ्यो देवास्सोममध्याहरन् । ततस्ते धिष्णिया देवैराह्रियमाणं तं सोममन्ववायन् अन्वगच्छन् । ततस्तं सोमं धिष्णियाः पर्यविशन् परित आवेष्ट्य सेवका इव समुपासत । एवं वेदिता परिवेष्टारं विन्दते लभते । विशतेस्तृचा परिवेष्टा सेवकः ॥

### संयुक्तमन्त्रः
ते सो॑मपी॒थेन॒ व्या᳚र्ध्यन्त॒ ते दे॒वेषु॑ सोमपी॒थमै᳚च्छन्त॒ तान्दे॒वा अ॑ब्रुव॒न्द्वेद्वे॒ नाम॑नी कुरुध्व॒मथ॒ प्र वा॒फ्स्यथ॒ न वेत्य॒ग्नयो॒ वा अथ॒ धिष्णि॑या॒स्तस्मा᳚द्द्वि॒नामा᳚ ब्राह्म॒णोऽर्धु॑क॒स्तेषाँ॒य्ये नेदि॑ष्ठम्प॒र्यवि॑श॒न्ते सो॑मपी॒थम्प्राप्नु॑वन्नाहव॒नीय॑ आग्नी॒ध्रीयो॑ हो॒त्रीयो॑ मार्जा॒लीय॒स्तस्मा॒त्तेषु॑ जुह्वत्यति॒हाय॒ वष॑ट्करोति॒ वि हि [3]  
ए॒ते सो॑मपी॒थेनार्ध्य॑न्त

### मन्त्रः
ते सो॑मपी॒थेन॒ व्या᳚र्ध्यन्त ।  
ते दे॒वेषु॑ सोमपी॒थमै᳚च्छन्त ।  
तान् दे॒वा अ॑ब्रुव॒न् - द्वेद्वे॒ नाम॑नी कुरुध्व॒म थ॒ प्र वा॒फ्स्यथ॒ न वेति॑ ।  
अ॒ग्नयो॒ वा अथ॒ धिष्णि॑याः ।  
तस्मा᳚द् द्वि॒नामा᳚ ब्राह्म॒णोऽर्धु॑कः ।  
तेषाँ॒य् ये नेदि॑ष्ठम् प॒र्यवि॑श॒न् , ते सो॑मपी॒थम् प्राप्नु॑वन्नाहव॒नीय॑ आग्नी॒ध्रीयो॑ हो॒त्रीयो॑ मार्जा॒लीयः ।   
तस्मा॒त्तेषु॑ जुह्वति ।   
अ॒ति॒हाय॒ वष॑ट्करोति ।
वि ह्य् - ए॒ते सो॑मपी॒थेनार्ध्य॑न्त  ।[3]  

#### टीका
5ते धिष्णियाः पूर्वं सोमपीथेन सोमपानेन व्यार्ध्यन्त व्ययुज्यन्त देवेषु सोमपीथमैच्छन्त पायास्म सोममिति प्रार्थयन्त । तांस्तथा प्रार्थयमानान् देवा अब्रुवन् द्वेद्वे नामनी युष्माकं कुरुध्वं द्वेद्वे नामनी बिभृत । अथ द्वितीयनामकरणानन्तरं सोमपीयं प्राप्स्यथ न वा प्राप्स्यथेति । तथा देवैरुक्तास्ते धिष्णियाः द्वितीयं नाम चक्रुः । तद्दर्शयितुमाह - अग्नयो वा अथ धिष्णिया इत्यादि । पूर्वमग्निनामानो देववचनानन्तरं धिष्णियनामानो बभूवुरिति यावत् । तस्माद्द्विनामा ब्राह्मणः अर्धुकः ऋद्धिशीलः । छान्दस उकञ् । तेषां धिष्णियानां मध्ये ये नेदिष्ठमन्तिकतमं पर्यविशन् पर्यासीनाः । 'अन्तिकबाढयोः' इति नेदादेशः । ते सोमपीथं प्राप्नुवन् । आहवनीयादयश्चत्वारः । तस्मात्तेषु जुह्वति सोमं, सोमेन तेषु व्याघारणहोमं कुर्वन्ति, इतरेष्वाज्येनैव व्याधारणं, न सर्वेष्वपि । अतिहाय वषट्कऽरोति अन्यान् धिष्णियान् प्रशास्त्रीयादीनतिहाय अतिलङ्घ्य वषट्करोति सोमदानं तेष्वेवेत्यर्थः ।
एतदेव दर्शयितुमाह - वि हीति । एते खल्वाहवनीयादिव्यतिरिक्ताः सोमपीथेन व्यार्ध्यन्त व्ययुज्यन्त । तस्मान्न तेषु वषट्कारप्रदानमिति, अस्ति व्याघारणमिति भावः । ननु द्वितीयनामधारणादेतेषामपि सोमपोथेन भाव्यम् । नोक्तं द्वितीयनाम बिभ्रतां भवत्येव सोमपीथ इति । किं तर्हि? द्वितीये नाम बिभ्रतस्सोमपीथ इत्युच्यते । यथाऽऽह 'अथ प्रवाप्स्यथ न वेति' ।।

### संयुक्तमन्त्रः
दे॒वा वै या प्राची॒राहु॑ती॒रजु॑हवु॒र्ये पु॒रस्ता॒दसु॑रा॒ आस॒न्ताꣳस्ताभि॒ प्राणु॑दन्त॒ या प्र॒तीची॒र्ये प॒श्चादसु॑रा॒ आस॒न्ताꣳस्ताभि॒रपा॑नुदन्त॒ प्राची॑र॒न्या आहु॑तयो हू॒यन्ते᳚ प्र॒त्यङ्ङासी॑नो॒ धिष्णि॑या॒न्व्याघा॑रयति प॒श्चाच्चै॒व पु॒रस्ता᳚च्च॒ यज॑मानो॒ भ्रातृ॑व्या॒न्प्र णु॑दते॒ तस्मा॒त्परा॑ची प्र॒जा प्र वी॑यन्ते प्र॒तीचीः᳚ [4]  
जा॒य॒न्ते॒

### मन्त्रः
दे॒वा वै या प्राची॒राहु॑ती॒रजु॑हवु॒र् ये पु॒रस्ता॒दसु॑रा॒ आस॒न् , ताꣳस् ताभि॒ प्राणु॑दन्त ।  
या प्र॒तीची॒र्ये प॒श्चादसु॑रा॒ आस॒न्ताꣳस्ताभि॒रपा॑नुदन्त ।  
प्राची॑र॒न्या आहु॑तयो हू॒यन्ते᳚ प्र॒त्यङ्ङासी॑नो॒ धिष्णि॑या॒न् व्याघा॑रयति ।  
प॒श्चाच् चै॒व पु॒रस्ता᳚च् च॒ यज॑मानो॒ भ्रातृ॑व्या॒न् प्र णु॑दते ।  
तस्मा॒त् परा॑ची प्र॒जा प्र वी॑यन्ते प्र॒तीची᳚र् जायन्ते । [4]

### टीका
6देवा वा इत्यादि ।। याः प्राचीरात्मनः प्राग्गताः प्रतीचीरात्मनः प्रत्यग्गताः । शिष्टं 'स्पष्टम् । उभयत्रापि 'चौ' इति पूर्वपदस्य दीर्घत्वमन्तोदात्तत्वं च । यस्मादेवं देवाः प्राचीभिः प्रतीचीभिश्चाहुतिभिः सर्वानसुरान्नाशितवन्तः तस्मात् प्राचीरन्या इति । अन्यास्सोमाहुतयः प्राच्यः आत्मनः प्राग्गता हूयन्ते । स तान् प्राङ्मुखेनेति यान् धिष्णियान् प्रत्यङ्मुख आसीनो व्याघारयति । 'एकान्याभ्याम्' इति प्रथमा तिङ्विभक्तिर्न निहन्यते । पश्चादित्यादि । गतम् । तस्मादित्यादि । पराचीः प्रजाः प्रवीयन्ते तत्प्रतिकूलगत्या जायन्ते ।।


### संयुक्तमन्त्रः
प्रा॒णा वा ए॒ते यद्धिष्णि॑या॒ यद॑ध्व॒र्यु प्र॒त्यङ्धिष्णि॑यानति॒सर्पे᳚त्प्रा॒णान्थ्सङ्क॑र्‌षेत्प्र॒मायु॑कस्स्या॒न्

### मन्त्रः
प्रा॒णा वा ए॒ते यद्धिष्णि॑या ।  
यद॑ध्व॒र्यु प्र॒त्यङ् धिष्णि॑यानति॒सर्पे᳚त् , प्रा॒णान्थ् सङ्क॑र्‌षेत् ,
प्र॒मायु॑कस् स्यात् ।

#### टीका
7प्राणा इत्यादि ।। अतिसर्पेत् अतीत्य प्रत्यगञ्चेत् प्राणान् संकर्षेत् स्थानाच्च्यावयेत् । ततश्च प्रामायुको मरणशलिस्स्यादध्वर्युः ।।

### संयुक्तमन्त्रः
नाभि॒र्वा ए॒षा य॒ज्ञस्य॒ यद्धोतो॒र्ध्व खलु॒ वै नाभ्यै᳚ प्रा॒णोऽवा॑ङपा॒नो यद॑ध्व॒र्यु प्र॒त्यङ्‌होता॑रमति॒सर्पे॑दपा॒ने प्रा॒णन्द॑ध्यात्प्र॒मायु॑कस्स्या॒न्

### मन्त्रः
नाभि॒र्वा ए॒षा य॒ज्ञस्य॒ यद्धोता᳚ ।  
ऊ॒र्ध्व खलु॒ वै नाभ्यै᳚ प्रा॒णो ऽवा॑ङपा॒नः ।  
यद॑ध्व॒र्यु प्र॒त्यङ्‌होता॑रमति॒सर्पे॑दपा॒ने प्रा॒णन् द॑ध्यात् प्र॒मायु॑कस् स्यात् ।  

#### टीका
8नाभिर्वा इत्यादि ।। मध्यमत्वसामान्याद्यज्ञस्य नाभिरेव होता । ऊर्ध्वः ऊर्ध्वप्रवृत्तिः खलु नाभ्याः प्राणः शरीरे मुखनासिकाधारत्वात् । अवाङ् अवाङ्मुखप्रवृत्तिः अपानः नाभ्या इत्येव । 'अनिगन्तोञ्चतौ' इति गतेः प्रकृतिस्वरत्वम् । तत्र यदध्वर्युर्होतारं अतीत्य प्रत्यग्गच्छेत् अपाने प्राणं दध्यात्, तथा प्रमायुकस्स्यात् । तस्मात्प्रत्यगध्वर्युः न गच्छेदिति विधिः ।।

### संयुक्तमन्त्रः
नाध्व॒र्युरुप॑ गाये॒द्वाग्वी᳚र्यो॒ वा अ॑ध्व॒र्युर्यद॑ध्व॒र्युरु॑प॒गाये॑दुद्गा॒त्रे [5]  
वाच॒ꣳ॒ सम्प्र य॑च्छेदुप॒दासु॑कास्य॒ वाख्स्या᳚द्

### मन्त्रः
नाध्व॒र्युरुप॑ गायेत् ।  
वाग्वी᳚र्यो॒ वा अ॑ध्व॒र्युः ।  
यद् अ॑ध्व॒र्युर् उ॑प॒गाये॑द् - उद्गा॒त्रे वाच॒ꣳ॒ सम्प्र य॑च्छेदुप॒दासु॑कास्य॒ वाख्स्या᳚द् ।[5]

#### टीका
9नाध्वर्युरुपगायेदिति विधिः ।। 'ऋत्विज उप गायन्ति' इति प्राप्तमस्य निषिध्यते । वाग्वीर्य इत्यादि । वागधीनवीर्यः । यदित्यादि । उपगानं नामोद्गातुः कर्म तत्कुर्वन्नध्वर्युः ऊद्गात्रे आत्मनो वाचं संप्रयच्छेत् । ततश्चाध्वर्योरुपदासुका क्षयशीला वाक्य्सात् । सर्वत्र छान्दस उकञ् । सर्वेषु यद्वृत्तेषु निघाते प्रतिषिद्धे 'तिकि चोदात्तवति' इति गतेरनुदात्तत्वम्, 'उदात्तवता तिङा' इति गतेः आख्यातेन समासः ।।

### संयुक्तमन्त्रः
ब्रह्मवा॒दिनो॑ वदन्ति॒ नास॑स्थिते॒ सोमे᳚ऽध्व॒र्यु प्र॒त्यङ्ख्सदोऽती॑या॒दथ॑ क॒था दा᳚ख्षि॒णानि॒ होतु॑मेति॒ यामो॒ हि स तेषा॒ङ्कस्मा॒ अह॑ दे॒वा यामँ॒व्वाया॑मँ॒व्वानु॑ ज्ञास्य॒न्तीत्युत्त॑रे॒णाग्नी᳚ध्रम्प॒रीत्य॑ जुहोति दाख्षि॒णानि॒ न प्रा॒णान्थ्सङ्क॑र्‌षति॒

### मन्त्रः
ब्र॒ह्म॒वा॒दिनो॑ वदन्ति -  
नास॑स्थिते॒ सोमे᳚ऽध्व॒र्यु प्र॒त्यङ्ख्सदो ऽती॑या॒दथ॑ क॒था दा᳚ख्षि॒णानि॒ होतु॑मेति॒ ,  
यामो॒ हि स तेषा॒ङ् कस्मा॒ अह॑ दे॒वा यामँ॒व् वा ऽया॑मँ॒व् वाऽनु॑ ज्ञास्य॒न्तीति॑ ।  
उत्त॑रे॒णाग्नी᳚ध्रम् प॒रीत्य॑ जुहोति दाख्षि॒णानि॒ न प्रा॒णान्थ् सङ्क॑र्‌षति ।  

#### टीका
10ब्रह्मवादिन इत्यादि ।। असमाप्ते सोमे अध्वर्युः प्रत्यङ् सदो नातीयात् नातिक्रम्य गच्छेत् । अथैवं स्थिते दाक्षिणानि 'उदु त्यं' 'चित्रम्' इति होतुं कथं प्रत्यङ्ङेति । तत्र हि द्वाभ्यां गार्हपत्ये जुहोति । एवं ब्रह्मवादिनः पर्यनुयोगं कृत्वा परिहारमुद्भावयन्ति दूषयितुम् - यामो हीति । यद्यत्रोत्तरं ब्रूयाद् यामः उपरमः खल्वसौ कर्मणः, तेषां देवानामुपरतं कर्मेति यावत् । तस्मात्कर्मव्युपरमे लौकिके गमनमात्रे नास्ति दोषः । पानादिकर्मकाले हि नानुजानन्ति प्रत्यग्गमनं देवा इति । अथैतद्दूषयति - कस्मै अर्थाय देवाः यामं वाऽयामं वा कर्मणोनुज्ञास्यन्ति सन्ततिनिषेधशास्त्रे यामायामपर्यालोचनां किमिति करिष्यन्ति सर्वथा न सहन्ते सदोतीत्य प्रत्यग्गमनमिति ब्रह्मवादिनः पर्यनुयोगमाहुः । अत्रोत्तरमाह - उत्तरेणाग्नीध्रं परीत्य दाक्षिणानि जुहोति । एवं कुर्वन् प्राणान् न संकर्षतीति ।।


### संयुक्तमन्त्रः
न्य॑न्ये धिष्णि॑या उ॒प्यन्ते॒ नान्ये यान्नि॒वप॑ति॒ तेन॒ तान्प्री॑णाति॒ यान्न नि॒वप॑ति॒ यद॑नुदि॒शति॒ तेन॒ तान् ॥ [6]  

### मन्त्रः
न्य॑न्ये धिष्णि॑या उ॒प्यन्ते॒ नान्ये ।  
यान् नि॒वप॑ति॒ तेन॒ तान्प्री॑णाति ।  
यान् न नि॒वप॑ति॒ यद् अ॑नुदि॒शति॒ तेन॒ तान् +++(प्रीणाति)+++॥ [6]  

#### टीका
11न्यन्य इति ।। अन्ये धिष्णिया आग्नीध्रादयो न्युप्यन्ते । 'एकान्याभ्यां समर्थाभ्याम्' इत्याख्यातं न निहन्यते । नान्य इति । न्युप्यन्त इत्येव । आहवनीयादयो न्युप्यन्ते । तत्र यान् निवपति 'विभूरसि' इत्यादिविहितेन निवपनेन तान् प्रीणाति । यान्न निवपति तान् अपि 'सम्राडसि'3 इत्यादिना अनुदेशेन प्रीणाति । पूर्ववद्यद्वृत्तेषु गतेरनुदात्तत्वम्, समासश्च ।।

इति षष्ठे काण्डे तृतीयप्रश्ने प्रथमोनुवाकः ॥  

## अनुवाकः २

### संयुक्तमन्त्रः
सु॒व॒र्गाय॒ वा ए॒तानि॑ लो॒काय॑ हूयन्ते॒ यद्वै॑सर्ज॒नानि॒ द्वाभ्या॒ङ्गार्‌ह॑पत्ये जुहोति द्वि॒पाद्यज॑मान॒ प्रति॑ष्ठित्या॒ आग्नी᳚ध्रे जुहोत्य॒न्तरि॑ख्ष ए॒वा क्र॑मत आहव॒नीये॑ जुहोति सुव॒र्गमे॒वैनँ॑ल्लो॒कङ्ग॑मयति

### मन्त्रः
सु॒व॒र्गाय॒ वा ए॒तानि॑ लो॒काय॑ हूयन्ते॒ यद्वै॑सर्ज॒नानि ।  
द्वाभ्या॒ङ्गार्‌ह॑पत्ये जुहोति ।  
द्वि॒पाद्यज॑मान॒ प्रति॑ष्ठित्यै ।  
आग्नी᳚ध्रे जुहोति ।  
अ॒न्तरि॑ख्ष ए॒वा क्र॑मते ।  
आ॒ह॒व॒नीये॑ जुहोति ।  
सु॒व॒र्गम् ए॒वैनँ॑ल् लो॒कङ् ग॑मयति ।  

#### टीका
1सुवर्गायेत्यादि ।। अवान्तरदीक्षाविसर्जनार्थानि वैसर्जनानि 'त्वं सोम' इत्यादि । द्वाभ्यामित्यादि । गतम् । गार्हपत्याग्नीघ्राहवनीयानां पृथिव्यन्तरिक्षस्वर्गात्मकत्वात् प्रतिष्ठाहेतुत्वम् । यजमानस्याक्रमते अप्रतिबन्धेन गच्छति । वृत्तावात्मनेपदम् ।।


### संयुक्तमन्त्रः
दे॒वान्‌वै सु॑व॒र्गल्ँलो॒कय्ँय॒तो रख्षाꣳ॑स्यजिघाꣳस॒न्ते सोमे॑न॒ राज्ञा॒ रख्षाꣳ॑स्यप॒हत्या॒प्तुमा॒त्मान॑ङ्कृ॒त्वा सु॑व॒र्गल्ँलो॒कमा॑य॒न्रख्ष॑सा॒मनु॑पलाभा॒यात्त॒स्सोमो॑ भव॒त्यथ॑ [7]  
वै॒स॒र्ज॒नानि॑ जुहोति॒ रख्ष॑सा॒मप॑हत्यै॒

### मन्त्रः
दे॒वान्‌वै सु॑व॒र्गल्ँलो॒कय्ँय॒तो रख्षाꣳ॑स्यजिघाꣳसन् ।  
ते सोमे॑न॒ राज्ञा॒ रख्षाꣳ॑स्यप॒हत्या॒प्तुम् आ॒त्मान॑ङ् कृ॒त्वा सु॑व॒र्गल्ँ लो॒कमा॑यन् ।  
रख्ष॑सा॒मनु॑पलाभा॒य ।  
आत्त॒स् सोमो॑ भव॒त्य् - अथ॑ वैसर्ज॒नानि॑ जुहोति॒ रख्ष॑सा॒मप॑हत्यै ।[7]  

#### टीका
2देवान्त इत्यादि ।। यतः गच्छतः । 'शतुरनुमः' इति विभक्तेरुदात्तत्वम् । अप्तुं स्वल्पमात्मानं कृत्वा स्वर्गं गताः रक्षसामनुपलाभाय रक्षांसि मोपलाभं जिघांसन् । यस्मादेवं तस्मात्तदर्थं आत्तः गृहीतस्सोमो भवति । अथास्मिन्नवसरे वैसर्जनानि जुहोति रक्षसामपहत्यै यथा भवति तथा गृहीतस्सोमो भवति ।।


### संयुक्तमन्त्रः
त्वꣳ सो॑म तनू॒कृद्भ्य॒ इत्या॑ह तनू॒कृद्ध्ये॑ष द्वेषो᳚भ्यो॒ऽन्यकृ॑तेभ्य॒ इत्या॑हा॒न्यकृ॑तानि॒ हि रख्षाꣳ॑स्यु॒रु य॒न्तासि॒ वरू॑थ॒मित्या॑हो॒रु ण॑स्कृ॒धीति॒ वावैतदा॑ह जुषा॒णो अ॒प्तुराज्य॑स्य वे॒त्वित्या॑हा॒प्तुमे॒व यज॑मानङ्कृ॒त्वा सु॑व॒र्गल्ँलो॒कङ्ग॑मयति॒ रख्ष॑सा॒मनु॑पलाभा॒या सोम॑न्ददते [8]  
आ ग्राव्ण्ण॒ आ वा॑य॒व्या᳚न्या द्रो॑णकल॒शमुत्पत्नी॒मा न॑य॒न्त्यन्वनाꣳ॑सि॒ प्र व॑र्तयन्ति॒ याव॑दे॒वास्यास्ति॒ तेन॑ स॒ह सु॑व॒र्गल्ँलो॒कमे॑ति॒

### मन्त्रः
त्वꣳ सो॑म तनू॒कृद्भ्य॒ इत्या॑ह ।  
त॒नू॒कृद्ध्ये॑ष । द्वेषो᳚भ्यो॒ऽन्यकृ॑तेभ्य॒ इत्या॑ह ।  
अ॒न्यकृ॑तानि॒ हि रख्षाꣳ॑सि ।  
उ॒रु य॒न्तासि॒ वरू॑थ॒मित्या॑ह ।  
उ॒रुण॑स् कृ॒धीति॒ वावैतदा॑ह ।  
जु॒षा॒णो अ॒प्तुर् आज्य॑स्य वे॒त्वित्या॑ह ।  

#### टीका
3इदानीं मन्त्रपदानि व्याचष्टे - त्वं सोमेति ।। तनूकृद्ध्येष इति । कृती छेदने । तनूकृतां तनुच्छिदां रक्षःप्रभृतीनामपि तनूकृत् । अन्यकृतानि हीति । अन्यैरमित्रैः कृतानि रक्षःप्रभृतीनि । वरूथमिति । अन्ये उक्तेभ्यो भयेभ्यो रक्षकं वरूथं वरणीयं नमस्कारवत्त्वमसीति उरुधनरूपेण स्तुतः उरुधनमस्मभ्यं देहीत्याहेत्यर्थः । 'नश्च धातुस्थोरुषभ्यः' इति नसो णत्वम् । 'कः करत्' इति विसर्जनीयस्य सत्वम् । करोतेर्लोटि शपो लुक् । 'श्रुशृणुपॄकृवृभ्यः' इति धिभावः ।

### मन्त्रः
अ॒प्तुमे॒व यज॑मानङ् कृ॒त्वा सु॑व॒र्गल्ँ लो॒कङ् ग॑मयति ।
रख्ष॑सा॒मनु॑पलाभा॒य ।  
आ सोम॑न् ददते,  
आ ग्राव्ण्ण॒ , आ वा॑य॒व्या᳚न्य् आ द्रो॑णकल॒शम् ।[8]  
उत्पत्नी॒मा न॑य॒न्ति ।  
यन्वनाꣳ॑सि॒ प्र व॑र्तयन्ति ।  
याव॑द् ए॒वास्यास्ति॒ तेन॑ स॒ह सु॑व॒र्गल्ँ लो॒कमे॑ति ।  

#### टीका
अप्तुमेवेत्यादि । गतम् ।। +++(सम्पादकटिप्पणिः - विस्तृतं व्याख्यानमन्यत्र मृग्यम्)+++।


### संयुक्तमन्त्रः
नय॑वत्य॒र्चाग्नी᳚ध्रे जुहोति सुव॒र्गस्य॑ लो॒कस्या॒भिनी᳚त्यै॒

### मन्त्रः
नय॑वत्य॒र्चाग्नी᳚ध्रे जुहोति ।  
सु॒व॒र्गस्य॑ लो॒कस्या॒भिनी᳚त्यै ।  

#### टीका
4नयवत्येति ।। आग्नीध्रे अग्निं प्रतिष्ठाप्य' अग्ने नय' इति नयशब्दवत्या जुहोति सुवर्गस्याभिमुख्येन प्राप्त्यैभवति ।।


### संयुक्तमन्त्रः
ग्राव्ण्णो॑ वाय॒व्या॑नि द्रोणकल॒शमाग्नी᳚ध्र॒ उप॑ वासयति॒ वि ह्ये॑न॒न्तैर्गृ॒ह्णते॒ यथ्स॒होप॑वा॒सये॑दपुवा॒येत॑

### मन्त्रः
ग्राव्ण्णो॑ वाय॒व्या॑नि द्रोणकल॒शमाग्नी᳚ध्र॒ उप॑ वासयति ।  
वि ह्ये॑न॒न् तैर् गृ॒ह्णते᳚ ।  
यथ् स॒होप॑वा॒सये॑दपुवा॒येत॑ ।  

#### टीका
5ग्रावादीनि तत्रैवाग्नीध्रे उपवासयति स्थापयति । तैर्ग्रावादिभिर्विभज्य विश्लेष्य एनं सोमं गृह्णते । एवं हि कर्तुं युज्यते हिंसकत्वादस्यैषाम् । 'हि च' इति निघातप्रतिषेधः । अथ यदि तैस्सह एनमुपवासयेत् । पूर्ववद्गतेरनुदात्तत्वम्, समासश्च । तदा अयमपुवायेत पूतीभवेत् । इहत्यं धात्वन्तरमित्येके । एतेरपपूर्वस्येदं वैकृतमित्यन्ये । सर्वथा समानवाक्ये पदात्परत्वाभावः ।।


### संयुक्तमन्त्रः
सौ॒म्यर्चा प्र पा॑दयति॒ स्वया᳚ [9]  
ए॒वैन॑न्दे॒वत॑या॒ प्र पा॑दय॒त्य्

### मन्त्रः
सौ॒म्यर्चा प्र पा॑दयति ।  
स्वया᳚ ए॒वैन॑न् दे॒वत॑या॒ प्र पा॑दयति ।[9]

#### टीका
6सौम्येति ।। 'सोमो जिगाति' इत्यादिना हविर्धानं प्रतिपादयति सोमम् । स्वया आत्मनैव देवतया प्रपादयति दक्षिणस्य हविर्धानस्य नीडे कृष्णाजिनास्तरणम् ।।


### संयुक्तमन्त्रः
अदि॑त्या॒स्सदो॒ऽस्यदि॑त्या॒स्सद॒ आ सी॒देत्या॑ह यथाय॒जुरे॒वैतद्

### मन्त्रः
अदि॑त्या॒स् सदो॒ऽस्यदि॑त्या॒स् सद॒ आ सी॒देत्या॑ह ।  
य॒था॒ य॒जु॒र् ए॒वैतत् ।  

#### टीका
7अदित्यास्सद इति ।। तत्र राज्ञ आसादनम् । 'अदित्यास्सद आ सीद' इति यथा यजुर्वदति एवमेवैतदवगन्तव्यम्, तन्न व्याख्येयमिति ।।


### संयुक्तमन्त्रः
यज॑मानो॒ वा ए॒तस्य॑ पु॒रा गो॒प्ता भ॑वत्ये॒ष वो॑ देव सवित॒स्सोम॒ इत्या॑ह सवि॒तृप्र॑सूत ए॒वैन॑न्दे॒वता᳚भ्य॒स्सम्प्र य॑च्छत्य्

### मन्त्रः
यज॑मानो॒ वा ए॒तस्य॑ पु॒रा गो॒प्ता भ॑वति ।  
"ए॒ष वो॑ देव सवित॒स् सोम॒" इत्या॑ह ।  
स॒वि॒तृप्रसू॑त ए॒वैन॑न् दे॒वता᳚भ्य॒स् सम्प्र य॑च्छति ।  

#### टीका
8यजमानो वा इत्यादि ।। यजमान एवास्य पूर्वं प्राग्वंशे रक्षक आसीत् । 'पुरि लुङ् चास्मे' इति लट् । इदानीं तु 'एष वो देव'7 इत्यनेन देवेभ्यो रक्षार्थं संप्रयच्छति । तत्र सवितारमामन्त्र्य देवेभ्यः प्रदानात् सवितृप्रसूतः सवित्राऽनुज्ञात एव देवताभ्यस्संप्रयच्छति । 'तृतीया कर्मणि' इति पूर्वपदप्रकृतिस्व- रत्वम् ।।


### संयुक्तमन्त्रः
ए॒तत्त्वꣳ सो॑म दे॒वो दे॒वानुपा॑गा॒ इत्या॑ह दे॒वो ह्ये॑ष सन् [10]  
दे॒वानु॒पैती॒दम॒हम्म॑नु॒ष्यो॑ मनु॒ष्या॑नित्या॑ह मनु॒ष्यो  ह्ये॑ष सन्म॑नु॒ष्या॑नु॒पैति॒

### मन्त्रः
"ए॒तत्त्वꣳ सो॑म दे॒वो दे॒वानुपा॑गा॒" इत्या॑ह ।  
दे॒वो ह्ये॑ष सन् दे॒वानु॒पैति॑ ।[10]  
"इ॒दम॒हम् म॑नु॒ष्यो॑ मनु॒ष्या॑न्" इत्या॑ह ।  
म॒नु॒ष्यो ह्ये॑ष सन् म॑नु॒ष्या॑नु॒पैति॑ ।  

#### टीका
9एतत्त्वमिति ।। राज्ञ उपस्थानम् । एतावन्तं कालं बद्ध इव जितो राजा, यजमानश्च गोपायिता । इदानीं तु देवेषु रक्षत्सु देवानुपागतः मनुष्यस्सन् यजमानो मनुष्यान् एत्युपस्थानार्थं इत्यर्थः । उभयत्र 'हि च' इति निघातप्रतिषेधे 'तिङि चोदात्तवति' इति गतेरनुदात्तत्वम्, समासश्च ।।


### संयुक्तमन्त्रः
यदे॒तद्यजु॒र्न ब्रू॒यादप्र॑जा अप॒शुर्यज॑मानस्स्याथ्स॒ह प्र॒जया॑ स॒ह रा॒यस्पोषे॒णेत्या॑ह प्र॒जयै॒व प॒शुभि॑स्स॒हेमल्ँलो॒कमु॒पाव॑र्तते

### मन्त्रः
यदे॒तद् यजु॒र्न ब्रू॒याद् , अप्र॑जा अप॒शुर् यज॑मानस् स्यात् ।  
"स॒ह प्र॒जया॑ स॒ह रा॒यस्पोषे॒ण" + इत्या॑ह ।   
प्र॒जयै॒व प॒शुभि॑स् स॒हेमल्ँ लो॒कम् उ॒पाव॑र्तते ।  

#### टीका
10यदेतदित्यादि ।। गतम् । अप्रजा इति । 'नित्यमसिच्प्रजामेधयोः' इत्यसिच् । उपावर्तते इति । 'गतिर्गतौ'
इति प्रथमस्य गतेरनुदात्तत्वम्, समासश्च गत्याख्यातसमुदायेन ।।

### संयुक्तमन्त्रः
नमो॑ दे॒वेभ्य॒ इत्या॑ह नमस्का॒रो हि दे॒वानाꣳ॑ स्व॒धा पि॒तृभ्य॒ इत्या॑ह स्वधाका॒रो हि [11]  
पि॒तृ॒णाम्

### मन्त्रः
"नमो॑ दे॒वेभ्य॒" इत्या॑ह ।  
न॒म॒स्का॒रो हि दे॒वाना᳚म् ।   
"स्व॒धा पि॒तृभ्य॒" इत्या॑ह ।
स्व॒धा॒का॒रो हि  पि॑तृ॒णाम् ।[11]  

#### टीका
11नमो देवेभ्य इति ।। अञ्जलिकरणात् देवेभ्यः । नमस्कारो हि देवानां कार्यः । स्वधा पितृभ्यः स्वधा पितृभ्य इति दक्षिणा अञ्जलिं न्यञ्चं पितृभ्यः । स्वधाकारो हि पितृणां कार्य इति ।।


### संयुक्तमन्त्रः
इ॒दम॒हन्निर्वरु॑णस्य॒ पाशा॒दित्या॑ह वरुणपा॒शादे॒व निर्मु॑च्य॒ते

### मन्त्रः
"इ॒दम॒हन् निर्वरु॑णस्य॒ पाशा॒द्" इत्या॑ह ।  
व॒रु॒ण॒पा॒शाद् ए॒व निर्मु॑च्यते ।  

#### टीका
12इदमहमित्युपनिष्क्रयणम् ।। वरुणपाशादेवेति । शालायां पृष्ठ्य इवासीद्यजमानः । इदानीं निर्गच्छन् वरुणपाशादिव मुक्तो भवति ।।


### संयुक्तमन्त्रः
ऽग्ने᳚ व्रतपत आ॒त्मन॒ पूर्वा॑ त॒नूरा॒देयेत्या॑हु॒ को हि तद्वेद॒ यद्वसी॑या॒न्थ्स्वे वशे॑ भू॒ते पुन॑र्वा॒ ददा॑ति॒ न वेति॒

### मन्त्रः
अग्ने᳚ व्रतपते ।

#### टीका
13'अग्ने व्रतवते' इति प्रतीकग्रहणमिदं 'अग्रे व्रतपते त्वं व्रतानां व्रतपतिरसि' इत्यवान्तरदीक्षाविसर्जनमन्त्रस्य । +++(सम्पादकटिप्पणिः - प्रथमे काण्डे, द्वितीयप्रपाठके, एकादशानुवाकस्य चतुर्थो मन्त्रः)+++

-  अग्ने᳚ व्रतपते॒ त्वव्ँव्र॒तानाँ᳚व्व्र॒तप॑तिरसि॒ या मम॑ त॒नूरे॒षा सा त्वयि॑ [20] या तव॑ त॒नूरि॒यꣳ सा मयि॑ स॒ह नौ᳚ व्रतपते व्र॒तिनो᳚र्व्र॒तानि

  #### टीका
  4यजमानमवान्तरदीक्षामुपनयति- अग्न इति । हे अग्ने व्रतपते व्रतानां पते त्वं व्रतानां सर्वेषां सम्बन्धिनां व्रतपतिरसि; न पुनरेकस्य व्रतस्य पतित्वाद्व्रतपतिरुच्यते । समासे सङ्ख्याविशेषस्याप्रतिपत्तेः बहुत्वप्रतिपादनाय व्रतानामित्युक्तम् । नित्यसम्बन्धाविप्रतिपत्त्यर्थं वृत्तिश्च कृता । पतिः पालयिता स्वामी वा । सर्वेषां व्रतानां सर्वदा सर्वात्मना च पतिस्त्वमसि ।  

### मन्त्रः
आ॒त्मन॒ पूर्वा॑ त॒नूरा॒देयेत्या॑हुः ।  
को हि तद्वेद॒ यद् वसी॑या॒न्थ् स्वे वशे॑ भू॒ते पुन॑र् वा॒ ददा॑ति॒ न वेति॑ ।

#### टीका
अस्याभिप्रायमाह - आत्मन इति ।। परत्र निहिता आत्मनस्तनूः समाना पूर्वा तनूरात्मनैव । तत आदेया कर्मसमाप्तौ अग्निना यजमानेन च, न तु तत्रैव चिरं स्थाप्या । कुतः? को नाम तज्जानाति, यद्वसीयान् वसुमत्तरः श्रेष्ठो जनः स्वे वशे भूते आत्मवशं गते वस्तुनि तत्तादृशं पूर्वगृहीतं पूर्वस्वामिने किं वा ददाति किं वा न ददाति । तस्मात् वशीकरणात्प्रागेव द्रुततरमादेयेति आहुरभियुक्ताः । तस्मादस्मिन्मन्त्रे या मम तनूस्त्वय्यभूत्पूर्वं सेयमिदानीं मयि वर्तते । या तव तनूर्मय्यभूदेषा सेदानीं अवान्तरदीक्षाविसर्जने वैसर्जनहोमान्ते निवर्तते इति । 'चवायोगे प्रथमा' इति तिङ् ददातीत्येतन्न निपात्यते । यद्वृत्तं व्याख्यातेन नान्वीयते । ददाति वा न वेति यदिदमर्थरूपं कस्तद्वेदेति ।।


### संयुक्तमन्त्रः
ग्रावा॑णो॒ वै सोम॑स्य॒ राज्ञो॑ मलिम्लुसे॒ना य ए॒वव्ँवि॒द्वान्ग्राव्ण्ण॒ आग्नी᳚ध्र उपवा॒सय॑ति॒ नैन॑म्मलिम्लुसे॒ना वि॑न्दति ॥ [12]  

### मन्त्रः
ग्रावा॑णो॒ वै सोम॑स्य॒ राज्ञो॑ मलिम्लुसे॒ना ।  
य ए॒वव्ँ वि॒द्वान् ग्राव्ण्ण॒ आग्नी᳚ध्र उपवा॒सय॑ति॒ , नैन॑म् मलिम्लुसे॒ना वि॑न्दति ॥ [12]  

#### टीका
14ग्रावाण इति ।। यदुक्तं 'द्रोणकलशमाग्नीध्र उपवासयति' इति । पूर्ववद्गतेः निघातस्समासश्च ।।

इति षष्ठे तृतीये द्वितीयोनुवाकः ॥  

## अनुवाकः ३

### संयुक्तमन्त्रः
वै॒ष्ण॒व्यर्चा हु॒त्वा यूप॒मच्छै॑ति वैष्ण॒वो वै दे॒वत॑या॒ यूप॒स्स्वयै॒वैन॑न्दे॒वत॒याच्छै॒त्य्

### मन्त्रः
वै॒ष्ण॒व्यर्चा हु॒त्वा यूप॒मच्छै॑ति , वैष्ण॒वो वै दे॒वत॑या॒ यूप॒स् स्वयै॒वैन॑न् दे॒वत॒याऽच्छै॑ति ।  


#### टीका
1वैष्णव्येत्यादि ।। 'उरु विष्णो' इत्यनया ऋचा यूपाहुत्या यूपमभि व्याप्तुं गच्छति । उदात्तनिवृत्तिस्वरेण ङीप उदात्तत्वात् 'उदात्तयणः' इति विभक्तेरुदात्तत्वम् । वैष्णवो वै इत्यादि । गतम् । गवादिष्वपि तद्धितत्वस्य भावात् देवतयेति विशेष्यते । वनस्पत्यादीनां वैष्णवत्वात्तद्विकारस्य यूपस्य वैष्णवत्वम् ।।


### संयुक्तमन्त्रः
अत्य॒न्यानगा॒न्नान्यानुपा॑गा॒मित्या॒हाति॒ ह्य॑न्यानेति॒ नान्यानु॒पैत्य्

### मन्त्रः
अत्य॒न्यानगा॒न् , नान्यान् उपा॑गा॒म् इत्या॑ह  ।  
अति॒ ह्य॑न्यानेति॒ , नान्यानु॒पैति॑ ।  

#### टीका
2यूपार्थस्य वृक्षस्योपस्थानं 'अत्यन्यान्' इति । अति हीति । कांश्चिद्यज्ञियानेव पलाशादीन् लक्षणाद्धीनान् उपेत्यैव अत्येति । अतिक्रम्य त्यक्त्वा कांश्चिदयज्ञियानकर्मार्हान्नैवोपगच्छति, तस्मादेवमाहेति । 'हि च' इति निघाताभावः । 'तिङि चोदात्तवति' इति गतेरनुदात्तत्वम्, 'उदात्तवता तिङा' इति समासः ।।


### संयुक्तमन्त्रः
अ॒र्वाक्त्वा॒ परै॑रविदम्प॒रोऽव॑रै॒रित्या॑हा॒र्वाग्घ्ये॑न॒म्परै᳚र्वि॒न्दति॑ प॒रोव॑रै॒स्

### मन्त्रः
"अ॒र्वाक्त्वा॒ परै॑रविदम् प॒रोऽव॑रै॒र्" इत्या॑ह ।
अ॒र्वाग्घ्ये॑न॒म् परै᳚र्वि॒न्दति॑ प॒रोव॑रैः ।  

#### टीका
3अर्वागिति ।। परैरुत्कृष्टगुणैः परः परस्ताद्दूरे वर्तमानः तस्मा देवमाहेति । परशब्दाच्छान्दसोसिप्रत्ययः । पूर्ववत् 'हि च' इति निघाताभावः ।।

### संयुक्तमन्त्रः
तन्त्वा॑ जुषे [13]  
वै॒ष्ण॒वन्दे॑वय॒ज्याया॒ इत्या॑ह देवय॒ज्यायै॒ ह्ये॑नञ्जु॒षते॑

### मन्त्रः
"तन् त्वा॑ जुषे वै॒ष्ण॒वन् दे॑वय॒ज्याया॒" इत्या॑ह ।[13]  
दे॒व॒य॒ज्यायै॒ ह्ये॑नञ् जु॒षते॑ ।

#### टीका
4तं चेत्यादि ।। गतम् । देवानां यागो देवयज्या 'छन्दसि निष्टर्क्य' इत्यादौ निपात्यते ।।


### संयुक्तमन्त्रः
दे॒वस्त्वा॑ सवि॒ता मध्वा॑न॒क्त्वित्या॑ह॒ तेज॑सै॒वैन॑मन॒क्त्य्

### मन्त्रः
दे॒वस्त्वा॑ सवि॒ता मध्वा॑न॒क्त्वित्या॑ह । तेज॑सै॒वैन॑मन॒क्ति ।
#### टीका
5यूपमाज्येनानक्ति - देवस्त्वा सवितेति । गतम् ।।


### संयुक्तमन्त्रः
ओष॑धे॒ त्राय॑स्वैन॒॒ स्वधि॑ते॒ मैनꣳ॑ हिꣳसी॒रित्या॑ह॒

### मन्त्रः
ओष॑धे॒ त्राय॑स्वैन॒॒ स्वधि॑ते॒ ,
मैनꣳ॑ हिꣳसी॒रित्या॑ह ।  

#### टीका
6ऊर्ध्वाग्रं बर्हिरुछ्रयति - ओषधे त्रायस्वेति ।।


### संयुक्तमन्त्रः
वज्रो॒ वै स्वधि॑ति॒श्शान्त्यै॒

### मन्त्रः
वज्रो॒ वै स्वधि॑तिश् , शान्त्यै᳚ ।  

#### टीका
7स्वधितिना तिर्यञ्चं पहरति - वज्रो वा इति ।। हिंसकत्वाद्वज्र एव स्वधितिः । तस्माच्छान्त्यर्थं 'मैनं हिंसीः' इति वचनमित्यर्थः ।।


### संयुक्तमन्त्रः
स्वधि॑तेर्वृ॒ख्षस्य॒ बिभ्य॑त प्रथ॒मेन॒ शक॑लेन स॒ह तेज॒ परा॑ पतति॒ य प्र॑थ॒मश्शक॑ल परा॒पते॒त्तमप्या ह॑रे॒थ्सते॑जसम् [14]  
ए॒वैन॒मा ह॑रती

### मन्त्रः
स्वधि॑तेर्वृ॒ख्षस्य॒ बिभ्य॑त प्रथ॒मेन॒ शक॑लेन स॒ह तेज॒ परा॑ पतति ।  
य प्र॑थ॒मश् शक॑ल परा॒पते॒त् तमप्या ह॑रेत् ।  
सते॑जसम् ए॒वैन॒मा ह॑रति ।[14]  

#### टीका
8स्वधितेरित्यादि ।। स्वधितेः बिभ्यतो वृक्षस्य तेजः प्रथमेन शकलेन सह परापतति विनश्यति, तस्मात्प्रथमं शकलमप्याहरेत् गृहीत्वा आगच्छेत्, न केवलं यूपमेव । एवं कृते तेजस्सहितमेवैनमाहरति ।।


### संयुक्तमन्त्रः
इ॒मे वै लो॒का यूपा᳚त्प्रय॒तो बि॑भ्यति॒ दिव॒मग्रे॑ण॒ मा ले॑खीर॒न्तरि॑ख्ष॒म्मध्ये॑न॒ मा हिꣳ॑सी॒रित्या॑है॒भ्य ए॒वैनँ॑ल्लो॒केभ्य॑श्शमयति॒

### मन्त्रः
इ॒मे वै लो॒का यूपा᳚त् प्रय॒तो बि॑भ्यति ।  
"दिव॒मग्रे॑ण॒ मा ले॑खीर् अ॒न्तरि॑ख्ष॒म् मध्ये॑न॒ मा हिꣳ॑सी॒र्" इत्या॑ह ।  
ए॒भ्य ए॒वैनँ॑ल् लो॒केभ्य॑श् शमयति ।  

#### टीका
9इमे वा इत्यादि ।। यूपात्प्रयतः प्रचलतः इमे लोका बिभ्यति पतन्नयं यस्मादवष्टभ्नोति । एतेश्शतरि इणो यणि 'शतुरनुमः' इति विभक्तेरुदात्तत्वम् । तस्मात् 'दिवमग्रेण' इत्यादिना पतन्तमनुमन्त्रयते ।।


### संयुक्तमन्त्रः
वन॑स्पते श॒तव॑ल्‌शो॒ वि रो॒हेत्या॒व्रश्च॑ने जुहोति॒ तस्मा॑दा॒व्रश्च॑नाद्वृ॒ख्षाणा॒म्भूयाꣳ॑स॒ उत्ति॑ष्ठन्ति

### मन्त्रः
वन॑स्पते श॒तव॑ल्‌शो॒ वि रो॒हेत्य् आ॒व्रश्च॑ने जुहोति ।  
तस्मा॑द् आ॒व्रश्च॑नाद् वृ॒ख्षाणा॒म् भूयाꣳ॑स॒ उत्ति॑ष्ठन्ति।  

#### टीका
10आव्रश्चने हिरण्यं निधाय परिस्तीर्याभिजुहोति । आव्रश्चनं व्रश्चनस्थानम् । तस्मादित्यादि । भूयांसो बहुतराः प्ररोहा उत्तिष्ठन्ति, 'शतवलशो वि रोह' इति वचनात् ।।


###  संयुक्तमन्त्रः
स॒हस्र॑वल्‌शा॒ वि व॒यꣳ रु॑हे॒मेत्या॑हा॒शिष॑मे॒वैतामा शा॒स्ते

### मन्त्रः
स॒हस्र॑वल्‌शा॒ वि व॒यꣳ रु॑हे॒मेत्या॑ह + आ॒शिष॑मे॒वैतामा शा᳚स्ते ।

#### टीका
11'सहखवल्शाः'* इत्यात्माभिमर्शः । अनेनात्माभिमर्शनेनैतामाशिषमाशास्ते ।।

### संयुक्तमन्त्रः
ऽन॑ख्षसङ्गम् [15]  
वृ॒श्चे॒द्यद॑ख्षस॒ङ्गव्ँवृ॒श्चेद॑धई॒षय्ँयज॑मानस्य प्र॒मायु॑क स्या॒द्

### मन्त्रः
अन॑ख्षसङ्गव्ँ वृश्चेद् यद॑ख्षस॒ङ्गव्ँ वृ॒श्चेद् , अ॑धई॒षय्ँ यज॑मानस्य प्र॒मायु॑क स्यात् । [15]
#### टीका
12अनक्षसङ्गमित्यादि ।। अक्षस्संगस्सज्यमानो यत्र तदक्षसङ्गम् । अनक्षसङ्गं तावति परिमाणे यूपं वृश्चेत् । विभक्तिव्यत्ययः । क्रियाविशेषणं वा । अथ यद्यक्षसङ्गं वृश्चेत् । छान्दसमन्तोदात्तत्वम् । अधिकरणे वा घञ्, थाथादिस्वरः । अधः ईषयोरधस्ताद्यदि तद्भवति तदा यजमानस्य सम्बन्धि तद्वस्तु पश्चादिकं प्रमायुकं मराणशीलं स्यात् । तिरश्चीनावक्षौ प्राचीने ईषे । ईषयोरधस्तादधईषं, अव्ययीभावः, 'तृतीयासप्तम्योर्बहुलम्' इत्यम्भावः । अधईषे सतीति ।।


### संयुक्तमन्त्रः
यङ्का॒मये॒ताप्र॑तिष्ठितस्स्या॒दित्या॑रो॒हन्तस्मै॑ वृश्चेदे॒ष वै वन॒स्पती॑ना॒मप्र॑तिष्ठि॒तोऽप्र॑तिष्ठित ए॒व भ॑वति॒

### मन्त्रः
यङ्का॒मये॑त - अप्र॑तिष्ठितस् स्या॒दिति॑ + आ॒रो॒हन् तस्मै॑ वृश्चेत् ।  

ए॒ष वै वन॒स्पती॑ना॒मप्र॑तिष्ठि॒तो ऽप्र॑तिष्ठित ए॒व भ॑वति ।  

#### टीका
13यमित्यादि ॥ आरोहः शाखासु प्ररूढः । एष वा इति वनस्पतीनां मध्ये एषोप्रतिष्ठितः, भूमावनास्थितत्वात् ।।


### संयुक्तमन्त्रः
यङ्का॒मये॑ताप॒शुस्स्या॒दित्य॑प॒र्णन्तस्मै॒ शुष्का᳚ग्रव्ँवृश्चेदे॒ष वै वन॒स्पती॑नामपश॒व्यो॑ऽप॒शुरे॒व भ॑वति॒

### मन्त्रः
यङ्का॒मये॑त - "अप॒शुस् स्या॒द्" इति॑ + अ॒प॒र्णन् तस्मै॒ शुष्का᳚ग्रव्ँ वृश्चेत् ।  
ए॒ष वै वन॒स्पती॑नामपश॒व्यो॑ ऽप॒शुरे॒व भ॑वति ।  

#### टीका
14यमित्यादि ।। गतम् ॥ अपशव्य इति । पशुभ्यो हितो न भवतीति । 'उगवादिभ्यो यत्', 'ययतोश्चातदर्थे' इत्युत्तरपदान्तोदात्तत्वम् । 'स्वरितो वाऽनुदात्ते पदादौ' इति संहितायां स्वर्यते ।।


### संयुक्तमन्त्रः
यङ्का॒मये॑त पशु॒मान्थ्स्या॒दिति॑ बहुप॒र्णन्तस्मै॑ बहुशा॒खव्ँवृ॑श्चेदे॒ष वै [16]  
वन॒स्पती॑नाम्पश॒व्य॑ पशु॒माने॒व भ॑वति॒

### मन्त्रः
यङ्का॒मये॑त - पशु॒मान्थ् स्या॒दिति॑ , बहुप॒र्णन् तस्मै॑ बहुशा॒खव्ँ वृ॑श्चेत् ।  

ए॒ष वै वन॒स्पती॑नाम् पश॒व्य॑ पशु॒माने॒व भ॑वति । [16]

#### टीका
15यमित्यादि ।। गतम् ।।


### संयुक्तमन्त्रः
प्रति॑ष्ठितव्ँवृश्चेत्प्रति॒ष्ठाका॑मस्यै॒ष वै वन॒स्पती॑ना॒म्प्रति॑ष्ठितो॒ यस्स॒मे भूम्यै॒ स्वाद्योने॑ रू॒ढ प्रत्ये॒व ति॑ष्ठति॒

### मन्त्रः
प्रति॑ष्ठितव्ँ वृश्चेत् प्रति॒ष्ठाका॑मस्य + ए॒ष वै वन॒स्पती॑ना॒म् प्रति॑ष्ठितो॒  
यस् स॒मे भूम्यै॒ स्वाद्योने॑ रू॒ढ प्रत्ये॒व ति॑ष्ठति ।  

#### टीका
16प्रतिष्ठितमित्यादि ।। प्रतिष्ठितानां मध्ये एष प्रतिष्ठितः, यस्समे तुल्ये भूम्यै भूम्या एव सम्बन्धिन्यवयवे तनूपरि तते वृक्षावयवे किंचित्स्वादेव योनेर्बीजादेः न तु शाखादेः ऊढः जातः । तस्माद्भूमिप्ररूढं स्वतन्त्रमेव वृश्चेदिति ।।


### संयुक्तमन्त्रः
य प्र॒त्यङ्ङुप॑नत॒स्तव्ँवृ॑श्चे॒थ्स हि मेध॑म॒भ्युप॑नत॒

### मन्त्रः
य प्र॒त्यङ्ङुप॑नत॒स् तव्ँ वृ॑श्चे॒थ् स हि मेध॑म॒भ्युप॑नतः ।   
#### टीका
17यः प्रत्यङ्ङित्यादि ।। यः प्रत्यग्दिग्गतस्स खलु मेघं यज्ञं क्रियमाणं लक्षीकृत्य उपनतो भवति ।।


### संयुक्तमन्त्रः
पञ्चा॑रत्नि॒न्तस्मै॑ वृश्चे॒द्यङ्का॒मये॒तोपै॑न॒मुत्त॑रो य॒ज्ञो न॑मे॒दिति॒ पञ्चा᳚ख्षरा प॒ङ्क्ति पाङ्क्तो॑ य॒ज्ञ उपै॑न॒मुत्त॑रो य॒ज्ञः [17]  
न॒म॒ति॒

### मन्त्रः
पञ्चा॑रत्नि॒न् तस्मै॑ वृश्चे॒द्
यङ् का॒मये॒त - उपै॑न॒मुत्त॑रो य॒ज्ञो न॑मे॒दिति ।  
पञ्चा᳚ख्षरा प॒ङ्क्तिः ।  
पाङ्क्तो॑ य॒ज्ञः ।
उपै॑न॒मुत्त॑रो य॒ज्ञः न॑मति ।[17]  

#### टीका
18पञ्चारत्निमित्यादि ।। नित्येष्वेव काम्या विधय एते, अन्यस्यानभिधानादित्येके । 'यूपं मिनोति' इति सामान्यविधानात् अनियतपरिमाणो नित्यः, नियतपरिमाणा एते काम्या इत्यन्ये । चतुर्विंशत्यङ्गुलयोरत्निः । पञ्च अरत्नयः पारमाणमस्येति उत्पन्नस्यार्हीयस्य 'अध्यर्धपूर्वाद्द्विगोः' इति लुक्, 'द्विगौ प्रमाणे' इति पूर्वपदप्रकृतिस्वरत्वम् । उत्तरो यज्ञ उक्थ्यादिः । पञ्चाक्षरा पञ्चाक्षरपदा पङ्क्तिः, पाङ्क्तत्वं यज्ञस्योक्तम् । पङ्क्तिशब्द उत्सादिः ।।


### संयुक्तमन्त्रः
षड॑रत्निम्प्रति॒ष्ठाका॑मस्य॒ षड्वा ऋ॒तव॑ ऋ॒तुष्वे॒व प्रति॑ तिष्ठति स॒प्तार॑त्निम्प॒शुका॑मस्य स॒प्तप॑दा॒ शक्व॑री

### मन्त्रः
षड॑रत्निम् प्रति॒ष्ठाका॑मस्य ।
षड्वा ऋ॒तवः॑ । ऋ॒तुष्वे॒व प्रति॑ तिष्ठति
स॒प्तार॑त्निम् प॒शुका॑मस्य , स॒प्तप॑दा॒ शक्व॑री ।

#### टीका
19षडरत्निमित्यादि ।। गतम् ।। +++(सम्पादकटिप्पणिः - विस्तृतव्याख्यानमन्यत्र मृग्यम् )+++।


### संयुक्तमन्त्रः
प॒शव॒श्शक्व॑री प॒शूने॒वाव॑ रुन्द्धे॒ नवा॑रत्नि॒न्तेज॑स्कामस्य त्रि॒वृता॒ स्तोमे॑न॒ सम्मि॑त॒न्तेज॑स्त्रि॒वृत्ते॑ज॒स्व्ये॑व भ॑व॒त्येका॑दशारत्निमिन्द्रि॒यका॑म॒स्यैका॑दशाख्षरा त्रि॒ष्टुगि॑न्द्रि॒यन्त्रि॒ष्टुगि॑न्द्रिया॒व्ये॑व भ॑वति॒ पञ्च॑दशारत्नि॒म्भ्रातृ॑व्यवत पञ्चद॒शो वज्रो॒ भ्रातृ॑व्याभिभूत्यै स॒प्तद॑शारत्निम्प्र॒जाका॑मस्य सप्तद॒श प्र॒जाप॑ति प्र॒जाप॑ते॒राप्त्या॒ एक॑विꣳशत्यरत्निम्प्रति॒ष्ठाका॑मस्यैकवि॒ꣳ॒शस्स्तोमा॑नाम्प्रति॒ष्ठा प्रति॑ष्ठित्या

### मन्त्रः
प॒शव॒श् शक्व॑री प॒शूने॒वाव॑ रुन्धे ।  
नवा॑रत्नि॒न्तेज॑स्कामस्य त्रि॒वृता॒ स्तोमे॑न॒ सम्मि॑त॒न्तेज॑स्त्रि॒वृत्ते॑ज॒स्व्ये॑व भ॑व॒ति ।  
एका॑दशारत्निमिन्द्रि॒यका॑म॒स्य + एका॑दशाख्षरा त्रि॒ष्टुग् , इ॑न्द्रि॒यन् त्रि॒ष्टुग् , इ॑न्द्रिया॒व्ये॑व भ॑वति ।  

पञ्च॑दशारत्नि॒म् भ्रातृ॑व्यवतः । प॒ञ्च॒द॒शो वज्रो॒ , भ्रातृ॑व्याभिभूत्यै ।  
स॒प्तद॑शारत्निम् प्र॒जाका॑मस्य । स॒प्त॒द॒श प्र॒जाप॑ति, प्र॒जाप॑ते॒राप्त्यै᳚ ।  
एक॑विꣳशत्यरत्निम् प्रति॒ष्ठाका॑मस्य । ए॒क॒वि॒ꣳ॒शस् स्तोमा॑नाम् प्रति॒ष्ठा , प्रति॑ष्ठित्यै ।  

#### टीका
20-25पशवश्शक्वरीति ।। तद्धेतुभूतत्वात्ताच्छब्द्यम् । एवं तेजस्त्रिवृदित्यादि द्रष्टव्यम् । पञ्चदशो वज्र इति । भ्रातृव्याभिभवहेतुत्वात् । सप्तदशः प्रजापतिरिति । सप्तदशाक्षरत्वात् । पञ्चदशादयश्शब्दा व्याख्याताः ।। +++(सम्पादकटिप्पणिः- विस्तृतं व्याख्यानमन्यत्र मृग्यम् )+++।

### संयुक्तमन्त्रः
अ॒ष्टाश्रि॑र्भवत्य॒ष्टाख्ष॑रा गाय॒त्री तेजो॑ गाय॒त्री गा॑य॒त्री य॑ज्ञमु॒खन्तेज॑सै॒व गा॑यत्रि॒या य॑ज्ञमु॒खेन॒ सम्मि॑तः ॥ [18]  

### मन्त्रः
अ॒ष्टाश्रि॑र्भवति ।  
अ॒ष्टाख्ष॑रा गाय॒त्री ।  
तेजो॑ गाय॒त्री । गा॒य॒त्री य॑ज्ञमु॒खम् ।  
तेज॑सै॒व गा॑यत्रि॒या य॑ज्ञमु॒खेन॒ सम्मि॑तः ॥ [18]  

#### टीका
26अष्टाश्रिरित्यादि ।। अष्टत्वान्वयात् तेजोरूपगायत्र्यात्मकयज्ञतुल्यो यूपो भवति ।।

इति षष्ठे तृतीये तृतीयोनुवाकः ॥  


## अनुवाकः ४

### संयुक्तमन्त्रः
पृ॒थि॒व्यै त्वा॒न्तरि॑ख्षाय त्वा दि॒वे त्वेत्या॑है॒भ्य ए॒वैनँ॑ल्लो॒केभ्य॒ प्रोख्ष॑ति॒ परा᳚ञ्च॒म्प्रोख्ष॑ति॒ परा॑ङिव॒ हि सु॑व॒र्गो लो॒क

### मन्त्रः
पृ॒थि॒व्यै त्वा॒न्तरि॑ख्षाय त्वा दि॒वे त्वेत्या॑है॒भ्य ए॒वैनँ॑ल्लो॒केभ्य॒ प्रोख्ष॑ति ।  
परा᳚ञ्च॒म् प्रोख्ष॑ति ।  
परा॑ङिव॒ हि सु॑व॒र्गो लो॒कः ।

#### टीका
1यूपं प्रोक्षति - पृथिव्यै त्वेति ।। पराञ्चमिति । मूलादारभ्य ऊर्ध्वं प्रोक्षति । 'अनिगन्तोञ्चतौ' इति गतेः प्रकृतिस्वरत्वम् । पराङिति । इत ऊर्ध्वगमनोस्मिन् स्वर्गो भवति ।।


### संयुक्तमन्त्रः
क्रू॒रमि॑व॒ वा ए॒तत्क॑रोति॒ यत्खन॑त्य॒पोव॑ नयति॒ शान्त्यै॒ यव॑मती॒रव॑ नय॒त्

### मन्त्रः
क्रू॒रमि॑व॒ वा ए॒तत् क॑रोति॒ , यत् खन॑त्य् अ॒पोव॑ नयति॒ शान्त्यै᳚ ।  
यव॑मती॒रव॑ नयति ।  

#### टीका
2क्रूरमिवेत्यादि ।। गतम् ।।


### संयुक्तमन्त्रः
ऊर्ग्वै यवो॒

### मन्त्रः
ऊर्ग्वै यवः॑ ।
#### टीका
3ऊर्ग्वा इति ।। ऊर्गन्नं तत्साधनत्वात्ताच्छब्द्यम् ।।

### संयुक्तमन्त्रः
यज॑मानेन॒ यूप॒स्सम्मि॑तो॒ यावा॑ने॒व यज॑मान॒स्ताव॑तीमे॒वास्मि॒न्नूर्ज॑न्दधाति [19]

### मन्त्रः
यज॑मानेन॒ यूप॒स् सम्मि॑तः ।  
यावा॑ने॒व यज॑मान॒स् ताव॑तीम् ए॒वास्मि॒न्न् ऊर्ज॑न् दधाति ।[19]   

#### टीका
4यजमानेन तुल्यो यूपः प्रधानसाधनत्वात्, तुल्यप्रमाणत्वाद्वा । तस्माद्यजमानाय पर्याप्तामूर्जमस्मिन् यूपे दधाति । यद्वा - यावान् यावत्परिमाणः सपरिवारो यावत्कालं जीवी वा तत्पर्याप्तामूर्जं दधाति ।।


### संयुक्तमन्त्रः
पि॒तृ॒णाꣳ सद॑नम॒सीति॑ ब॒र्‌हिरव॑ स्तृणाति पितृदेव॒त्य ॒ ह्ये॑तद्यन्निखा॑तँ॒य्यद्ब॒र्‌हिरन॑वस्तीर्य मिनु॒यात्पि॑तृदेव॒त्यो॑ निखा॑तस्स्याद्ब॒र्‌हिर॑व॒स्तीर्य॑ मिनोत्य॒स्यामे॒वैन॑म्मिनोति

### मन्त्रः
पि॒तृ॒णाꣳ सद॑नम॒सीति॑ ब॒र्‌हिरव॑ स्तृणाति ।  
पि॒तृ॒दे॒व॒त्य ॒ ह्ये॑तद् यन्निखा॑तँ॒य् यद्ब॒र्‌हिरन॑वस्तीर्य मिनु॒यात् ।  
पि॒तृ॒दे॒वत्यो॑ निखा॑तस् स्याद् ब॒र्‌हिर॑व॒स्तीर्य॑ मिनोति ।  
अ॒स्यामे॒वैन॑म् मिनोति।  

#### टीका
5पितृणामित्यादि ।। गतम् । पितृदेवत्यं निखातं भूमिप्रविष्टमेतत् पित्र्यं संपन्नं भूमित्वं जहाति । देवतान्तात्तादर्थ्ये यत्, छान्दसो दीर्घः । पितृदेवत्य इति । निखातस्सर्वोपि यूपः पितृदेवत्यस्स्यात् बर्हिरवस्तरणाभावे । मिनुयादिति । प्रक्षिपेत् । डु मिञ् प्रक्षेपणे । अस्यामिति । बर्हिरवस्तरणावस्थायामेव पृथिव्यामेव वा यूपं मिनोति भूम्यवस्थानात् । 'ऊडिदम्' इति विभक्तेरुदात्तत्वम् ।।


### संयुक्तमन्त्रः
यूपशक॒लमवा᳚स्यति॒ सते॑जसमे॒वैन॑म्मिनोति

### मन्तर्ः
यू॒प॒श॒क॒ल॒मवा᳚स्यति॒ सते॑जसम् ए॒वैन॑म् मिनोति ।  
#### टीका
6यूपशकलमिति । प्रथमगृहीतं गर्तेऽवास्यति । सतेजसमिति । तेजसा संहितमेव यूपं प्रक्षिपति । 'प्रथमेन शकलेन सह तेजः परा पतति' इति तस्य तेजस्त्वस्योक्तत्वात् ।।

### संयुक्तमन्त्रः
दे॒वस्त्वा॑ सवि॒ता मध्वा॑न॒क्त्वित्या॑ह॒ तेज॑सै॒वैन॑मनक्ति

### मन्त्रः
दे॒वस्त्वा॑ सवि॒ता मध्वा॑ऽन॒क्त्वित्या॑ह ।  
तेज॑सै॒वैन॑मनक्ति ।  

#### टीका
7यूपस्याग्रमनक्ति - देवस्त्वा सवितेति ।। गतन् ।।

### संयुक्तमन्त्रः
सुपिप्प॒लाभ्य॒स्त्वौष॑धीभ्य॒ इति॑ च॒षाल॒म्प्रति॑ [20]  
मु॒ञ्च॒ति॒ तस्मा᳚च्छीर्‌ष॒त ओष॑धय॒ फल॑ङ्गृह्णन्त्य्

### मन्त्रः
सु॒पि॒प्प॒लाभ्य॑स् त्वौष॑धीभ्य॒ इति॑ च॒षाल॒म् प्रति॑ मुञ्चति । [20]  
तस्मा᳚च् छीर्‌ष॒त ओष॑धय॒ फल॑ङ् गृह्णन्ति ।  

#### टीका
8सुपिप्पलाभ्य इति ।। गतम् ।।


### संयुक्तमन्त्रः
अ॒नक्ति॒ तेजो॒ वा आज्यँ॒य्यज॑मानेनाग्नि॒ष्ठाश्रि॒स्सम्मि॑ता॒ यद॑ग्नि॒ष्ठामश्रि॑म॒नक्ति॒ यज॑मानमे॒व तेज॑सानक्त्या॒न्तम॑नक्त्या॒न्तमे॒व यज॑मान॒न्तेज॑सानक्ति

### मन्त्रः
अ॒नक्ति॒ तेजो॒ वा आज्यँ॒य् यज॑मानेनाग्नि॒ष्ठाश्रि॒स्सम्मि॑ता॒ यद् अ॑ग्नि॒ष्ठामश्रि॑म॒नक्ति॑ ।  
यज॑मानमे॒व तेज॑सानक्ति ।  
आ॒न्तम॑नक्ति ।  
आ॒न्त॒मे॒व यज॑मान॒न् तेज॑सानक्ति ।

#### टीका
9अनक्तीति ।। अग्निष्ठामश्रिमाज्येनेति सामर्थ्याद्गम्यते; यदाह 'तेजो वा आज्यम्' इत्यादि । अपदात्परत्वान्निघाताभावः । तेजोहेतुराज्यम् । यजमानेन तुल्या अग्निष्ठा अग्निपार्श्वस्था अश्रिः । आन्तमिति। यावदन्तं अन्तमपि गृहीत्वा सर्वामग्निष्ठामश्रिमनक्ति तेजसा सर्वं यजमानमनक्ति ।।


### संयुक्तमन्त्रः
स॒र्वत॒ परि॑ मृश॒त्यप॑रिवर्गमे॒वास्मि॒न्तेजो॑ दधा॒त्य्

### मन्त्रः
स॒र्वत॒ परि॑ मृश॒ति ।  
अप॑रिवर्गम् ए॒वास्मि॒न् तेजो॑ दधाति ।  

#### टीका
10सर्वं यूपं परिमृशति परिमृजति नाग्निष्ठाश्रिमात्रमेव । पृथग्वचनं तु अश्र्यग्र्यार्थम् । केचिदाहुः - अग्निष्ठायाः पृथग्वचनमनर्थकं मा भूदिति विकल्प इति । अपरे पुनरहुः - अग्निष्ठामेव सर्वां हस्तेन परिमृशतीति । अपरिवर्गमिति । किंचिदप्यपरिशेष्य सर्वमपि तेजो यजमाने दधाति ।।


### संयुक्तमन्त्रः
उद्दिव॑ स्तभा॒नान्तरि॑ख्षम्पृ॒णेत्या॑है॒षाल्ँलो॒कानाँ॒व्विधृ॑त्यै

### मन्त्रः
उद्दिव॑ स्तभा॒नान्तरि॑ख्षम् पृ॒णेत्या॑ह ।  
ए॒षाल्ँ लो॒कानाँ॒व् विधृ॑त्यै ।  

#### टीका
11यूपमुच्छ्रयति - उद्दिवमिति ।। व्याख्यातम् ।। +++(सम्पादकटिप्पणिः - विस्तृतं व्याख्यानमन्यत्र मृग्यम् )+++।


### संयुक्तमन्त्रः
वैष्ण॒व्यर्चा [21]  
क॒ल्प॒य॒ति॒ वै॒ष्ण॒वो वै दे॒वत॑या॒ यूप॒स्स्वयै॒वैन॑न्दे॒वत॑या कल्पयति॒

### मन्त्रः
वै॒ष्ण॒व्यर्चा क॑ल्पयति ।[21]  
वै॒ष्ण॒वो वै दे॒वत॑या॒ यूप॒स् , स्वयै॒वैन॑न् दे॒वत॑या कल्पयति ।  

#### टीका
12 वैष्णव्येति ।। 'ते ते धामानि' इत्यनया 'विष्णोः कर्माणि पश्यत' इत्यनया च कल्पयति आपन्नमार्गेष्वनवद्यं स्थापयति । व्याख्यातमन्यत् ।।


### संयुक्तमन्त्रः
द्वाभ्या᳚ङ्कल्पयति द्वि॒पाद्यज॑मान॒ प्रति॑ष्ठित्यै॒

### मन्त्रः
द्वाभ्या᳚ङ्कल्पयति , द्वि॒पाद् यज॑मान॒ प्रति॑ष्ठित्यै ।   

#### टीका
13द्वाम्यामिति ।। सामान्येन विधाय संरव्यामनेन विधत्ते ।।


### संयुक्तमन्त्रः
यङ्का॒मये॑त॒ तेज॑सैनन्दे॒वता॑भिरिन्द्रि॒येण॒ व्य॑र्धयेय॒मित्य॑ग्नि॒ष्ठान्तस्याश्रि॑माहव॒नीया॑दि॒त्थव्ँवे॒त्थव्ँवाति॑ नावये॒त्तेज॑सै॒वैन॑न्दे॒वता॑भिरिन्द्रि॒येण॒ व्य॑र्धयति॒

### मन्त्रः
यङ्का॒मये॑त॒ -  
तेज॑सैनन् दे॒वता॑भिरिन्द्रि॒येण॒ व्य॑र्धयेय॒मिति॑ ।  
अ॒ग्नि॒ष्ठान्तस्याश्रि॑माहव॒नीया॑द् , इ॒त्थव्ँ वे॒त्थव्ँ वाऽति॑ नावयेत् ।  
तेज॑सै॒वैन॑न् दे॒वता॑भिरिन्द्रि॒येण॒ व्य॑र्धयति ।  

#### टीका
14यमित्यादि ।। तेजआदिभिः व्यर्धयेयमिति वियोजयेयमिति यं कामयेत तस्याग्निष्ठामश्रिमाहवनीयादतिनावयेत् तेजआदिना व्यर्धं करोति यजमानम् ।।


### संयुक्तमन्त्रः
यङ्का॒मये॑त॒ तेज॑सैनन्दे॒वता॑भिरिन्द्रि॒येण॒ सम॑र्धयेय॒मिति॑ [22]  
अ॒ग्नि॒ष्ठान्तस्याश्रि॑माहव॒नीये॑न॒ सम्मि॑नुया॒त्तेज॑सै॒वैन॑न्दे॒वता॑भिरिन्द्रि॒येण॒ सम॑र्धयति

### मन्त्रः
यङ्का॒मये॑त॒ -  तेज॑सैनन् दे॒वता॑भिरिन्द्रि॒येण॒ सम॑र्धयेय॒मिति॑ ।[22]  
अ॒ग्नि॒ष्ठान्तस्याश्रि॑माहव॒नीये॑न॒ सम्मि॑नुयात् ।  
तेज॑सै॒वैन॑न् दे॒वता॑भिरिन्द्रि॒येण॒ सम॑र्धयति ।  

#### टीका
15यमित्यादि ।। समर्धयेयं समृद्धं कुर्यामिति । सस्मिनुयादिति । संगतां मिनुयात् आर्जवेन स्थापयेत् । गतमन्यत् ।।

### संयुक्तमन्त्रः
ब्रह्म॒वनि॑न्त्वा ख्षत्र॒वनि॒मित्या॑ह यथाय॒जुरे॒वैतत्

### मन्त्रः
ब्र॒ह्म॒वनि॑न् त्वा ख्षत्र॒वनि॒मित्या॑ह ।
य॒था॒य॒जुर् - ए॒वैतत् ।

#### टीका
16'ब्रह्मवनिम्' इति पुरीषेण पर्यूहनम् ।।


### संयुक्तमन्त्रः
परि॑ व्यय॒त्यूर्ग्वै र॑श॒ना यज॑मानेन॒ यूप॒स्सम्मि॑तो॒ यज॑मानमे॒वोर्जा सम॑र्धयति नाभिद॒घ्ने परि॑ व्ययति नाभिद॒घ्न ए॒वास्मा॒ ऊर्ज॑न्दधाति॒ तस्मा᳚न्नाभिद॒घ्न ऊ॒र्जा भु॑ञ्जते॒

### मन्त्रः
परि॑ व्यय॒त्यूर्ग्वै र॑श॒ना यज॑मानेन॒ यूप॒स्सम्मि॑तो॒ यज॑मानमे॒वोर्जा सम॑र्धयति ।  
ना॒भि॒द॒घ्ने परि॑ व्ययति , नाभिद॒घ्न ए॒वास्मा॒ ऊर्ज॑न् दधाति ।
तस्मा᳚न्नाभिद॒घ्न ऊ॒र्जा भु॑ञ्जते ।  

#### टीका
17परि व्ययतीति ।। रशनया परितो वेष्टयति यूपम् । ऊर्ग्वा इत्यादि । ऊर्गन्नम् । नाभिदघ्ने नाभिप्रमाणे मध्यमो रशनागुणो यथा भवति तथा परिव्ययति । 'प्रमाणे द्वयसच्' इत्यादिना दघ्नच् । नाभिदघ्न एवेति । नाभिदघ्रे नाभिप्रमाण एवोदरदेशे अस्मै यजमानस्य ऊर्जं स्थापयति नोर्ध्वं नाप्यधो विगमयति । तस्मान्नाभिदघ्न एव प्रदेशे स्थितया ऊर्जा अन्नेन भुञ्जते ।।


### संयुक्तमन्त्रः
यङ्का॒मये॑तो॒र्जैन᳚म् [23]  
व्य॑र्धयेय॒मित्यू॒र्ध्वाव्ँवा॒ तस्यावा॑चीँ॒व्वावो॑हेदू॒र्जैवैनँ॒व्व्य॑र्धयति॒

### मन्त्रः
यङ्का॒मये॑त - ऊ॒र्जा + ए॒नँ॒व् व्य॑र्धयेय॒मिति॑ ।[23]  

ऊ॒र्ध्वाव्ँ वा॒ तस्यावा॑चीँ॒व् वावो॑हेद् , ऊ॒र्जैवैनँ॒व् व्य॑र्धयति ।  

#### टीका
18यमित्यादि ।। व्यर्धयेयं वियोजयेयमेनमिति । ऊर्ध्वामित्यादि । नाभिदघ्नादूर्ध्वपरिमाणामवाक्परिमाणां वा रशनामवोहेत् वक्ष्यमाणप्रकारेणोपगूहेत् । व्यर्धयत्यूर्जा ।।


### संयुक्तमन्त्रः
यदि॑ का॒मये॑त॒ वर्‌षु॑क प॒र्जन्य॑स्स्या॒दित्यवा॑ची॒मवो॑हे॒द्वृष्टि॑मे॒व नि य॑च्छति॒

### मन्त्रः
यदि॑ का॒मये॑त॒ - "वर्‌षु॑क प॒र्जन्य॑स् स्याद्" इति॑ ।  
अवा॑ची॒मवो॑हे॒द् वृष्टि॑मे॒व नि य॑च्छति ।  

#### टीका
19यदीत्यादि ।। वर्षुकः वर्षागशीलः पर्जन्यस्स्यात् इति यदिकामयेत नाभिदघ्न एव परिवीतां रशनामवाचीमवोहेत् ऊर्ध्वमुत्कृष्य पाशमवगूहेत् । वृष्टिं नियच्छति नीचैः प्रवर्तयति ।।


### संयुक्तमन्त्रः
यदि॑ का॒मये॒ताव॑र्‌षुकस्स्या॒दित्यू॒र्ध्वामुदू॑हे॒द्वृष्टि॑मे॒वोद्य॑च्छति

### मन्त्रः
यदि॑ का॒मये॒त - अव॑र्‌षुकस् स्या॒दिति॑ ।  
ऊ॒र्ध्वामुदू॑हे॒द् वृष्टि॑मे॒वोद्य॑च्छति ।  

#### टीका
20अवर्षकामनया तु ऊर्ध्वामुदूहेत् पाशमधोवकृष्य ऊर्ध्वमुदूहेत् । वृष्टिमुद्यच्छति ऊर्ध्वं नयति, ततश्चावर्षुकः पर्जन्यस्स्यादिति । 'लषपत' इत्यादिना उकञ् ।।

### संयुक्तमन्त्रः
पितृ॒णान्निखा॑तम्मनु॒ष्या॑णामू॒र्ध्वन्निखा॑ता॒दा र॑श॒नाया॒ ओष॑धीनाꣳ रश॒ना विश्वे॑षाम् [24]  
दे॒वाना॑मू॒र्ध्वꣳ र॑श॒नाया॒ आ च॒षाला॒दिन्द्र॑स्य च॒षालꣳ॑ सा॒ध्याना॒मति॑रिक्त॒ꣳ॒ स वा ए॒ष स॑र्वदेव॒त्यो॑ यद्यूपो॒ यद्यूप॑म्मि॒नोति॒ सर्वा॑ ए॒व दे॒वताः᳚ प्रीणाति

### मन्त्रः
पि॒तृ॒णान्निखा॑तम् , मनु॒ष्या॑णामू॒र्ध्वन् निखा॑ता॒दा र॑श॒नाया॒ , ओष॑धीनाꣳ रश॒ना , विश्वे॑षाम् दे॒वाना॑मू॒र्ध्वꣳ र॑श॒नाया॒ आ च॒षाला॒द् , इन्द्र॑स्य च॒षालꣳ॑ , सा॒ध्याना॒मति॑रिक्तम् ।  
स वा ए॒ष स॑र्वदेव॒त्यो॑ यद् यूपः॑ ।   
यद् यूप॑म्मि॒नोति॒ सर्वा॑ ए॒व दे॒वताः᳚ प्रीणाति ।  

#### टीका
21पितृणामित्यादि ।। यूपस्य निखातमवटे प्रक्षिप्तमुपरवाख्यं तत्पितृणाम् । छान्दसो दीर्घाभावः । खनतेर्निष्ठायां 'जनसन' इत्यात्वम्, 'गतिरनन्तरः' इति गतेः प्रकतिस्वरत्वम् । तस्मादूर्ध्वमारशनायाः रशनास्थानात्प्राक् मनुष्याणाम् । रशनास्थानं तु ओषधीनां यूपविभागविधानाद्रशनायास्तत् स्थानं लक्ष्यते । तत ऊर्ध्वं तु चषालस्थानात्प्राक् विश्वेषां देवानाम् । चषालस्थानं त्विन्द्रस्य । अतिरिक्तं चषालादुपरि साध्यानाम् । सोयं तादृशो यूपः सर्वदेवत्यः । देवतान्तात्तादर्थ्ये यत् । तस्मादनेन सर्वा देवताः प्रीणयन्ति ।।


### संयुक्तमन्त्रः
य॒ज्ञेन॒ वै दे॒वास्सु॑व॒र्गल्ँलो॒कमा॑य॒न्ते॑ऽमन्यन्त मनु॒ष्या॑ नो॒ऽन्वाभ॑विष्य॒न्तीति॒ ते यूपे॑न योपयि॒त्वा सु॑व॒र्गल्ँलो॒कमा॑य॒न्तमृष॑यो॒ यूपे॑नै॒वानु॒ प्राजा॑न॒न्तद्यूप॑स्य यूप॒त्वम् [25]  
यद्यूप॑म्मि॒नोति॑ सुव॒र्गस्य॑ लो॒कस्य॒ प्रज्ञा᳚त्यै

### मन्त्रः
य॒ज्ञेन॒ वै दे॒वास्सु॑व॒र्गल्ँलो॒कमा॑यन्न् ।  
ते॑ऽमन्यन्त -  "मनु॒ष्या॑ नो॒ऽन्वाभ॑विष्य॒न्ति"+ इति॑ ।  

ते यूपे॑न योपयि॒त्वा सु॑व॒र्गल्ँ लो॒कमा॑यन् ।  
तम् ऋष॑यो॒ यूपे॑नै॒वानु॒ प्राजा॑नन् ।  

तद्यूप॑स्य यूप॒त्वय्ँ यद् यूप॑म् मि॒नोति॑ ।  
सु॒व॒र्गस्य॑ लो॒कस्य॒ प्रज्ञा᳚त्यै ।[25]  

#### टीका
22यज्ञेन वा इत्यादि ।। यज्ञेन स्वर्गं गताः देवाः । ते गमनारम्भे अमन्यन्त - मनुष्या अप्यस्मानन्वाभविष्यन्तीति यज्ञेनास्माननुप्राप्स्यन्तीति । भू प्राप्तौ, व्यत्ययेन परस्मैपदम् । यद्वा - अनन्तरमेवास्मानागम्य भविष्यन्तीति अस्मत्सदृशास्सम्पद्यन्ते इति । 'गतिर्गतौ' इति अनोः निघातस्समासश्च । ते यूपे मनुष्यान् योपयित्वा विमोह्य स्वर्गं गताः देवाः यूपस्य याथात्म्यविदः । तमृषय इति । यूपयाथात्म्यविदः यूपेन स्वर्गमनुप्राजानन् मनुष्यान्विमोह्य देवानामनन्तरं प्रकर्षेण ज्ञानं तद्वन्तः । तस्माद्यूपस्य यूपत्वं यूपविमोकमन्त्रः । छान्दसो वर्णविकारः । तस्माद्यूपः स्वर्गप्रज्ञानहेतुः ।।

### संयुक्तमन्त्रः
पु॒रस्ता᳚न्मिनोति पु॒रस्ता॒द्धि य॒ज्ञस्य॑ प्रज्ञा॒यतेऽप्र॑ज्ञात॒ꣳ॒ हि तद्यदति॑पन्न आ॒हुरि॒दङ्का॒र्य॑मासी॒दिति॑

### मन्त्रः
पु॒रस्ता᳚न् मिनोति ।  
पु॒रस्ता॒द्धि य॒ज्ञस्य॑ प्रज्ञा॒यते᳚ ।  
अप्र॑ज्ञात॒ꣳ॒ हि तद् यदति॑पन्न आ॒हुर् - "इ॒दङ्का॒र्य॑मासी॒द्" + इति॑ ।  

#### टीका
23पुरस्तादिति ।। आहवनीयस्य । पुरस्ताद्धीति । यज्ञस्य पुरस्ताद्धि कर्तव्यं प्रज्ञायते इदमत्र कार्यं भविष्यतीति । तदेव यज्ञस्याविनष्टमिति । विपर्यये विपर्ययमाह - अप्रज्ञातमिति । अतिपन्ने विनष्टे सति अहते अन्यथा कृते कर्मणि यदाहुर्लौकिकाः - इदं कार्यमासीत्, कर्तव्यमेव न कृतमस्माभिरासीत्, अन्यथाकृतमासीत् तस्मान्नष्टमेवेति कुतश्चिद्वैगुण्यात् क्रियाया अतिनिर्वृत्तिरतिपत्तिः । तस्मादतिपन्नस्याप्रज्ञातपर्यायत्वात् पुरस्ताद्भवस्यैव प्रज्ञातत्वात् प्रज्ञानहेतुयूपं पुरस्तान्मिनोतीति ।।

### संयुक्तमन्त्रः
सा॒ध्या वै दे॒वा य॒ज्ञमत्य॑मन्यन्त॒ तान्‌य॒ज्ञो नास्पृ॑श॒त्तान्‌यद्य॒ज्ञस्याति॑रिक्त॒मासी॒त्तद॑स्पृश॒दति॑रिक्तँ॒व्वा ए॒तद्य॒ज्ञस्य॒ यद॒ग्नाव॒ग्निम्म॑थि॒त्वा प्र॒हर॒त्यति॑रिक्तमे॒तत् [26]  
यूप॑स्य॒ यदू॒र्ध्वञ्च॒षाला॒त्तेषा॒न्तद्भा॑ग॒धेय॒न्ताने॒व तेन॑ प्रीणाति

### मन्त्रः
सा॒ध्या वै दे॒वा य॒ज्ञमत्य॑मन्यन्त ।  
तान्‌ य॒ज्ञो नास्पृ॑श॒त् ।  
तान्‌ यद् य॒ज्ञस्याति॑रिक्त॒मासी॒त् तद॑स्पृशत् ।  
अति॑रिक्तँ॒व् वा ए॒तद् य॒ज्ञस्य॒ , यद॒ग्नाव॒ग्निम् म॑थि॒त्वा प्र॒हर॑ति ।  
अति॑रिक्तमे॒तत्  यूप॑स्य॒ यद् ऊ॒र्ध्वञ् च॒षाला᳚त्  ।[26]  
तेषा॒न् तद्भा॑ग॒धेय॒न् , ताने॒व तेन॑ प्रीणाति ।  

#### टीका
24अथ यदुक्तं चषालादतिरिक्तं साध्यानामिति, तदिदानीं समर्थ्यते - साध्या इत्यादिना ।। भागाधिक्येन मननमतिमानः भागत्वेन पर्याप्तिः । अस्पृशत् अधिकं भागं लक्ष्यमानमपर्याप्तोऽभवद्यज्ञः । ततस्तानधिकं भागं लिप्समानान् यज्ञसम्बन्धि यदतिरिक्तं तदस्पृशत् अभिमतभागपर्याप्तिसमर्थमभवत् निजभागधेयतया तत्स्वीकृतवन्तः । किं पुनस्तदित्याह - अतिरिक्तं वेत्यादि । तेनातिरिक्तेन अतिरिक्तार्थिनस्सध्यान् प्रीणातीति यज्ञान्तरादतिरिक्तमस्य मथित्वा प्रहरणं चषालादूर्ध्वं च प्रमाणातिरेकात् अतिरिक्तम् ।।


### संयुक्तमन्त्रः
दे॒वा वै सस्थि॑ते॒ सोमे॒ प्र स्रुचोह॑र॒न्प्र यूप॒न्ते॑ऽमन्यन्त यज्ञवेश॒सव्ँवा इ॒दङ्कु॑र्म॒ इति॒ ते प्र॑स्त॒र स्रु॒चान्नि॒ष्क्रय॑णमपश्य॒न्थ्स्वरुँ॒य्यूप॑स्य॒ सस्थि॑ते॒ सोमे॒ प्र प्र॑स्त॒रꣳ हर॑ति जु॒होति॒ स्व॒रुमय॑ज्ञवेशसाय ॥ [27]  

### मन्त्रः
दे॒वा वै सस्थि॑ते॒ सोमे॒ प्र स्रुचोह॑रन् ।  
प्र यूप॒न् ते॑ऽमन्यन्त -  
"यज्ञवेश॒सव्ँवा इ॒दङ्कु॑र्म॒" इति॑ ।  
ते प्र॑स्त॒र स्रु॒चान्नि॒ष्क्रय॑णमपश्यन् ।  
स्वरुँ॒य् यूप॑स्य॒ सस्थि॑ते॒ सोमे॒ , प्र प्र॑स्त॒रꣳ हर॑ति ,
जु॒होति॒ स्व॒रुमय॑ज्ञवेशसाय ॥ [27]  

#### टीका
25देवा वा इत्यादि ।। सोमे संस्थिते समाप्ते देवा यूपं च प्राहरन् अग्नौ । 'चादिलोपे विभाषा' इति प्रथमा तिङ्विभक्तिर्न निहन्यते । तथा कृतवन्तो देवाः अमन्यन्त यज्ञवेशसं यज्ञविनाशं वा इत्थं वयं कुर्मः कृतवन्त इति यज्ञविनाशमिदमित्यमन्यन्त देवाः । ते तथा मन्यमाना देवाः स्रुचा निष्क्रयणसाधनं प्रस्तरमपश्यन् स्रुचां स्थाने प्रस्तरः प्रहर्तव्य इति । ततस्स्वरुं यूपस्य निष्क्रयणमपश्यन् इत्येव । तस्मात्संस्थिते सोमे प्रस्तरं च प्रहरति स्वरुं च जुहोति यज्ञस्याविनाशार्थम् । पूर्ववत्प्रथमा तिङ्विभक्तिर्न निहन्यते, द्वितीया च तिङः परत्वात् । 'भीह्रीभृहु' इत्यादिना प्रत्ययात्पूर्वस्योदात्तत्वम् ।।

इति षष्ठे तृतीये चतुर्थोनुवाकः ॥  


## अनुवाकः ५

### संयुक्तमन्त्रः
सा॒ध्या वै दे॒वा अ॒स्मिल्लोँ॒क आ॑स॒न्नान्यत्किञ्च॒न मि॒षत्ते᳚ऽग्निमे॒वाग्नये॒ मेधा॒याल॑भन्त॒ न ह्य॑न्यदा॑ल॒म्भ्य॑मवि॑न्द॒न्

### मन्त्रः
सा॒ध्या वै दे॒वा अ॒स्मिल् लोँ॒क आ॑सन् ।  
नान्यत्किञ्च॒न मि॒षत् ।  
ते᳚ऽग्निमे॒वाग्नये॒ मेधा॒याल॑भन्त ।  
न ह्य॑न्यद् आ॑ल॒म्भ्य॑म् अवि॑न्दन् ।  

#### टीका
1साध्या वा इत्यादि ।। यदुक्तं 'यदग्नावग्निं मथित्वा प्रहरति' इति तदधिकृत्यायमनुवाकः । अस्मिन्मनुष्यलोके साध्या देवाः पूर्वमासन्, न त्वन्यत्किंचिदपि मिषत् प्राणिवस्त्वासीत् तेजोभावात् । अग्निमेवाग्नये आलभन्त मेधार्थं यज्ञसिद्ध्यर्थम्, न ह्यन्यदालम्भ्यं आलम्भनार्हं अजादिकमविन्दन् अलभन्तल । अर्हे कृत्यः । 'आङो यि' इति नुमागमः, 'हि च' इति निघातप्रतिषेधः ।।

### संयुक्तमन्त्रः
ततो॒ वा इ॒मा प्र॒जा प्राजा॑यन्त॒ यद॒ग्नाव॒ग्निम्म॑थि॒त्वा प्र॒हर॑ति प्र॒जाना᳚म्प्र॒जन॑नाय रु॒द्रो वा ए॒ष यद॒ग्निर्यज॑मान प॒शुर्यत्प॒शुमा॒लभ्या॒ग्निम्मन्थे᳚द्रु॒द्राय॒ यज॑मानम् [28]  
अपि॑ दध्यात्प्र॒मायु॑कस्स्या॒द्

### मन्त्रः
ततो॒ वा इ॒मा प्र॒जा प्राजा॑यन्त ।  
यद॒ग्नाव॒ग्निम् म॑थि॒त्वा प्र॒हर॑ति प्र॒जाना᳚म् प्र॒जन॑नाय ।  
रु॒द्रो वा ए॒ष यद॒ग्निर् यज॑मान प॒शुः ।  
यत्प॒शुमा॒लभ्या॒ग्निम् मन्थे᳚द् , रु॒द्राय॒ यज॑मानम् अपि॑ दध्यात् ।[28]  
प्र॒मायु॑कस् स्यात् ।  

#### टीका
2ततो वा इत्यादि ।। रुद्रो वा इत्यादि । गतम् । अपिदध्यादिति । अग्नये रुद्रात्मने हविर्भूतं यजमानमुपस्थाप्य अविहितं कुर्यात्, ततोसौ प्रमायुको मरणशीलस्स्यात् । मीञ् हिंसायां, छान्दस उकञ् । पशुमालभ्य मथनपक्षो दूषितः ।।


### संयुक्तमन्त्रः
अथो॒ खल्वा॑हुर॒ग्निस्सर्वा॑ दे॒वता॑ ह॒विरे॒तद्यत्प॒शुरिति॒ यत्प॒शुमा॒लभ्या॒ग्निम्मन्थ॑ति ह॒व्यायै॒वास॑न्नाय॒ सर्वा॑ दे॒वता॑ जनयत्युपा॒कृत्यै॒व मन्थ्य॒स्तन्नेवाल॑ब्ध॒न्नेवाना॑लब्धम्

### मन्त्रः
अथो॒ खल्वा॑हुर् -  
"अ॒ग्निस्सर्वा॑ दे॒वता॑ ह॒विरे॒तद् यत्प॒शुर्" इति॑ ।  
यत्प॒शुमा॒लभ्या॒ग्निम् मन्थ॑ति ह॒व्यायै॒वास॑न्नाय॒ सर्वा॑ दे॒वता॑ जनयति ।  
उ॒पा॒कृत्यै॒व मन्थ्य॒स् तन्नेवाल॑ब्ध॒न्नेवाना॑लब्धम् ।  

#### टीका
3इदानीं पक्षमिमं स्थापयति - अथो इति ।। अग्निर्नाम हदिरिति वेदार्थविद आहुः । इदानीमालभ्यैव पशुं अग्निं मन्थेत् । एवं ह्यासन्नहविरर्थं सर्वा देवता जनयति सन्निधापयति हविरासाद्यैव तद्भागिनीर्देवतास्सन्निधापयति हविष्यासन्ने सुखसन्निधापनात् सर्वा देवता भवन्तीति तस्मादालभ्य मन्थ्य इति स्थिते पुनरप्युक्तदोषभयात् पक्षान्तरमप्याह - उपाकृत्यैव उपाकरणानन्तरमेव मन्थ्यः, न त्वालभ्यः । कः पुनरेवं गुणो लभ्यते इत्याह - तदित्यादि । भावे निष्ठा, व्यत्ययेन गतेः प्रकृतिस्वरत्वम् । यद्वा - कर्मण्येव, तत्पश्वाख्यं हविर्नालब्धमिव लब्धमिति व्यपदेशं तावन्नार्हति; अमरणात् । अनालब्धमिव च न भवति अनालब्धमित्यपि वक्तुं न शक्यते; उपाकृतत्वात्, आलम्भारम्भत्वादुपाकरणस्य । तस्मादनालब्धत्वात् रुद्रायापिधानदोषाभावः । आलब्धत्वाच्च हविरासाद्य देवतासन्निधापनाय गुणलाभः ।।


### संयुक्तमन्त्रः
अ॒ग्नेर्ज॒नित्र॑म॒सीत्या॑हा॒ग्नेर्ह्ये॑तज्ज॒नित्र॒व्

### मन्त्रः
अ॒ग्नेर् ज॒नित्र॑म् अ॒सि"+ इत्या॑ह ।  
अ॒ग्नेर् ह्ये॑तज् ज॒नित्र᳚म् ।

#### टीका
4अग्नेर्जनित्रमसि' इत्यादि मन्थनशकलनिधानम् ।। अग्नेर्ह्येतज्जनित्रं शकलं जन्महेतुः प्रजननस्थानीयत्वात् । 'अग्नित्रादिभ्यः' इत्यतोपि जनेरित्रः ।।


### संयुक्तमन्त्रः
वृँष॑णौ स्थ॒ इत्या॑ह॒ वृष॑णौ [29]  
ह्ये॑ताव

### मन्त्रः
"वृष॑णौ स्थ॒" इत्या॑ह ।  
वृष॑णौ ह्ये॑तौ ।[29]  

#### टीका
5वृषणौ स्थः' इति वृषणौ दधाति ।। वृषणौ ह्येतौ शकलविशेषौ, दर्भौ वा तत्स्थानीयत्वात् । वृषेः कनिन्प्रत्यये' वा 'षपूर्वस्य नियमे' इति दीर्घाभावः ।।


### संयुक्तमन्त्रः
उ॒र्वश्य॑स्या॒युर॒सीत्या॑ह मिथुन॒त्वाय॑

### मन्त्रः
उ॒र्वश्य॑स्य् आ॒युर॒सीत्या॑ह । मि॒थु॒न॒त्वाय॑ ।  

#### टीका
6अधरोत्तरयोररण्योरादानं क्रमेण - 'उर्वश्यसि, आयुरसि, पुरूरवाः'32 इति ।। मिथुनत्वाय भवति, स्त्रीपुंसलिङ्गत्वादुभयोः ।।


### संयुक्तमन्त्रः
घृ॒तेना॒क्ते वृष॑णन्दधाथा॒मित्या॑ह॒ वृष॑ण॒॒ ह्ये॑ते दधा॑ते॒ ये अ॒ग्निङ्

### मन्त्रः
"घृ॒तेना॒क्ते वृष॑णन् दधाथा॒म्" इत्या॑ह ।  
वृष॑ण॒॒ ह्ये॑ते दधा॑ते॒ , ये अ॒ग्निम् +++(दधाते)+++।  

#### टीका
7आज्यस्थाल्यामरणी समनक्ति - घृतेनेति ।। वृषणं वर्षितारं कामानामेते दधाते, ये अग्निं दधाते इत्येव । तस्माद्वृषणं दधाथामित्युच्यते इति भावः । 'हि च' इति निघाताभावः, 'अभ्यस्तानामादिः' इत्याद्युदात्तत्वम् ।।


### संयुक्तमन्त्रः
गा॑य॒त्रञ्छन्दोऽनु॒ प्र जा॑य॒स्वेत्या॑ह॒ छन्दो॑भिरे॒वैन॒म्प्र ज॑नयत्य्

### मन्त्रः
"गा॒य॒त्रञ् छन्दोऽनु॒ प्र जा॑य॒स्व"+ इत्या॑ह ।  
छन्दो॑भिर् ए॒वैन॒म् प्र ज॑नयति ।  

#### टीका
8'गायत्रं छन्दोनु प्र जायस्व' इत्याद्याः प्रजायोनीः यजमानं वाचयति प्रजनयितुर्वचनं, 'प्र जायस्व'33 इति मन्त्रलिङ्गात् । यद्वा - वचनेन हेतुना छन्दोभिरग्निं प्रजनयति ।।


### संयुक्तमन्त्रः
अ॒ग्नये॑ म॒थ्यमा॑ना॒यानु॑ ब्रू॒हीत्या॑ह सावि॒त्रीमृच॒मन्वा॑ह सवि॒तृप्र॑सूत ए॒वैन॑म्मन्थति जा॒ताया॑नु ब्रूहि [30]  
प्र॒ह्रि॒यमा॑णा॒यानु॑ ब्रू॒हीत्या॑ह॒ काण्डे॑काण्ड ए॒वैन॑ङ्क्रियमा॑णे॒ सम॑र्धयति गाय॒त्रीस्सर्वा॒ अन्वा॑ह गाय॒त्रछ॑न्दा॒ वा अ॒ग्निस्स्वेनै॒वैन॒ञ्छन्द॑सा॒ सम॑र्धयत्य्

### मन्त्रः
"अ॒ग्नये॑ म॒थ्यमा॑ना॒यानु॑ ब्रू॒हि" इत्या॑ह ।  
सा॒वि॒त्रीमृच॒म् अन्वा॑ह ।  
स॒वि॒तृप्र॑सूत ए॒वैन॑म् मन्थति ।  
जा॒ताया॑नु ब्रूहि ।
प्र॒ह्रि॒यमा॑णा॒यानु॑ ब्रू॒हीत्या॑ह ।[30]   
काण्डे॑काण्ड ए॒वैन॑ङ् क्रियमा॑णे॒ सम॑र्धयति ।  
गा॒य॒त्रीस्सर्वा॒ अन्वा॑ह ।  
गा॒य॒त्रछ॑न्दा॒ वा अ॒ग्निः ।  
स्वेनै॒वैन॒ञ् छन्द॑सा॒ सम॑र्धयति ।

#### टीका
9'अग्नये मथ्यमानायानु ब्रूहि'33 इति संप्रैषमेतमाहाध्वर्युः । अथ होता सावित्रीमृचमन्वाह - 'अभि त्वा देव सवितः' इति । सवित्राऽनुज्ञात एवाग्निं मन्थति । 'तृतीया कर्मणि' इति पूर्वपदप्रकृतिस्वरत्वम् । 'जातायानु ब्रूहि' इति जातेऽग्नौ संप्रेष्यति । प्रह्रियमाणायेति । प्रहरन् काण्डेकाण्डे पर्वणिपर्वणि कर्मपर्वणि क्रियमाणे एनमग्निं समृद्धं करोत्येभिस्संप्रैषैरिति । गायत्रीरिति । सर्वेषु संप्रैषेषु होता गायत्रीरेव सर्वा अनुवाक्या अन्वाह, गायत्रछन्दस्त्वादग्नेः । तस्मादात्मीयच्छन्दोलाभेन अग्निस्समृद्धो भवति ।।


### संयुक्तमन्त्रः
अ॒ग्नि पु॒रा भव॑त्य॒ग्निम्म॑थि॒त्वा प्र ह॑रति॒ तौ स॒म्भव॑न्तौ॒ यज॑मानम॒भि सम्भ॑वतो॒ भव॑तन्न॒स्सम॑नसा॒वित्या॑ह॒ शान्त्यै᳚

### मन्त्रः
अ॒ग्नि पु॒रा भव॑त्य् - अ॒ग्निम् म॑थि॒त्वा प्र ह॑रति ।  
तौ स॒म्भव॑न्तौ॒ यज॑मानम॒भि सम्भ॑वतः ।  
भव॑तन्न॒स्सम॑नसा॒वित्या॑ह । शान्त्यै᳚ ।  

#### टीका
10अग्निः पुरेत्यादि ।। अग्निः पूर्वमेवास्मिन्नायतने आहवनीयाख्ये । मथित्वा चान्यमग्निमस्मिन् प्रहरति । तावग्नी संभवन्तौ यजमानमभिसंभवतः विप्रतिपन्नमनस्कौ यजमानं ध्यायन्तावेव संभवन्तौ स्याताम् । मन्त्रलिङ्गं च 'भवतं नस्ममनसौ' इति । पूर्ववत्प्रथमा तिङ्विभक्तिर्न निहन्यते । भवतं न इति प्रहरणविशिष्टेनानेन मन्त्रेण शान्त्यै भवत्यग्नेः ।।


### संयुक्तमन्त्रः
प्र॒हृत्य॑ जुहोति जा॒तायै॒वास्मा॒ अन्न॒मपि॑ दधा॒त्याज्ये॑न जुहोत्ये॒तद्वा अ॒ग्ने प्रि॒यन्धाम॒ यदाज्य॑म्प्रि॒येणै॒वैन॒न्धाम्ना॒ सम॑र्धय॒त्यथो॒ तेज॑सा ॥ [31]  

### मन्त्रः
प्र॒हृत्य॑ जुहोति
जा॒तायै॒वास्मा॒ अन्न॒मपि॑ दधाति ।  
आज्ये॑न जुहोति  
ए॒तद्वा अ॒ग्ने प्रि॒यन्धाम॒ , यदाज्य᳚म् ।  
प्रि॒येणै॒वैन॒न् धाम्ना॒ सम॑र्धय॒त्य् अथो॒ तेज॑सा ॥ [31]  

#### टीका
11प्रहृत्येति ।। 'अग्नावग्निश्चरति' इति प्रहरणानन्तरं जुहोति, जातायाग्नये अन्नमदनीयमपिदधाति उपनिदधाति आज्येनेत्यादि । गतम् । धाम स्थानम् । तेजो दीप्तिः ।।

इति षष्ठे तृतीये पञ्चमोनुवाकः ॥  


## अनुवाकः ६

### संयुक्तमन्त्रः
इ॒षे त्वेति॑ ब॒र्‌हिरा द॑त्त इ॒च्छत॑ इव॒ ह्ये॑ष यो यज॑त

### मन्त्रः
इ॒षे त्वेति॑ ब॒र्‌हिरा द॑त्त , इ॒च्छत॑ इव॒ ह्ये॑ष यो यज॑ते ।  

#### टीका
1इषे त्वेति बर्हिरादत्ते इति ।। गतम् । मन्त्राम्नातक्रममुल्लङ्घ्य पशुमन्त्रैस्सहोपाकरणमन्त्रब्राह्मणमाम्नायते । उपाकृत्यैव मन्थ्य इत्येतदनुसारेण उपाकरणनियोजनयोर्मध्ये 'अग्नेर्जनित्रमसि'38 इत्यादीनां मन्त्राणां ब्राह्मणमाम्नातम् । इच्छत इव हीति । इष्यत इतीट्, अन्नं स्वर्गादि वा इत्यर्थः । तदर्थं त्वामाददे इति मन्त्रार्थः । अत्र केनेष्यते इत्याकांक्षायां यजमानमेष्टारं दर्शयति । अन्नमिच्छतोस्य तत्सिद्ध्यर्थं त्वामाददे इति मन्त्रार्थो दर्शितो भवति । व्यत्ययेनात्मनेपदमिषे त्वेति ।।


### संयुक्तमन्त्रः
उप॒वीर॒सीत्या॒होप॒ ह्ये॑नानाक॒रोत्युपो॑ दे॒वान्

### मन्त्रः
"उ॒प॒वीर॑सि" +इत्या॑ह ।  
उप॒ ह्ये॑नानाक॒रोत्युपो॑ दे॒वान् ।  

#### टीका
2'उपवीरसि'38 इत्यादिपशूनामुपाकरणमन्त्रः ।। उप ह्येनानिति । यस्मादेनानुपाकरोति देवतासमीपे उपाकरोति तादर्थ्येनापि करोति पशून् तस्मात् उपवीरसीत्याहेत्यर्थः । वेतेरुपपूर्वाद्गतिकर्मणः कर्मणि क्विप् । अन्तर्भावितण्यर्थत्वादुपगमयितव्योसीति मन्त्रलिङ्गात् । तत्र मन्त्रे ब्राह्मणे वा वचनव्यत्ययः । जातौ वा बहुलवचनम् । आग्नेयानुबन्ध्यापेक्षमित्येके, एकादशाग्नीषोमीयाः, एकादश सवनीया एकादश अनूबन्बन्ध्या इत्ययमपि पक्षोस्तीति स्थापनार्थमेतदित्यन्ये । अपरे पुनराहुः - ससाधनां क्रियामुपसर्ग आह, एतानि च 'उपो देवान्'38 इत्यनन्तरं वक्ष्यमाणा देवा निर्दिश्यन्ते । अयमर्थः - एवं देवानुप संगमय्य एनं पशुमुपाकरोति ।।


### संयुक्तमन्त्रः
दैवी॒र्विश॒ प्रागु॒रित्या॑ह॒ दैवी॒र्ह्ये॑ता विश॑स्स॒तीर्दे॒वानु॑प॒यन्ति॒ वह्नी॑रु॒शिज॒ इत्या॑ह

### मन्त्रः
दैवी॒र्विश॒ प्रागु॒रित्या॑ह ।  
दैवी॒र्ह्ये॑ता विश॑स् स॒तीर् दे॒वान् उ॑प॒यन्ति॑ ।  


#### टीका
3दैवीर्हीति ।। देवानामिमाः विशः प्रजास्सत्यो देवानग्नीषोमादीन् उपगच्छन्ति पश्ववयवाः अवदानभावमापन्नास्सर्वेऽपि । मनुष्या इत्येके । एता इति । विडपेक्ष्यं स्त्रीत्वम् । 'देवाद्यञञौ' इति यञ्, 'वा छन्दसि' इति पूर्वसवर्णदीर्घत्वम् 'हि च' इति निघाताभावे 'तिङि चोदात्तवति' इति गतेरनुदात्तत्वम्, समासश्च ।।


### संयुक्तमन्त्रः
वह्नी॑रु॒शिज॒ इत्या॑ह॒र्त्विजो॒ वै वह्न॑य उ॒शिज॒स्तस्मा॑दे॒वमा॑ह॒ बृह॑स्पते धा॒रया॒ वसू॒नीति॑ [32]  
आ॒ह॒ ब्रह्म॒ वै दे॒वाना॒म्बृह॒स्पति॒र्ब्रह्म॑णै॒वास्मै॑ प॒शूनव॑ रुन्द्धे ह॒व्या ते᳚ स्वदन्ता॒मित्या॑ह स्व॒दय॑त्ये॒वैना॒न्देव॑ त्वष्ट॒र्वसु॑ र॒ण्वेत्या॑ह॒ त्वष्टा॒ वै प॑शू॒नाम्मि॑थु॒नानाꣳ॑ रूप॒कृद्रू॒पमे॒व प॒शुषु॑ दधाति॒ रेव॑ती॒ रम॑ध्व॒मित्या॑ह प॒शवो॒ वै रे॒वतीः᳚ प॒शूने॒वास्मै॑ रमयति

### मन्त्रः
वह्नी॑रु॒शिज॒ इत्या॑ह । ऋ॒त्विजो॒ वै वह्न॑य उ॒शिज॒स् तस्मा॑द् ए॒वमा॑ह ।  
"बृह॑स्पते धा॒रया॒ वसू॒नि"+ इत्या॑ह । [32]  
ब्रह्म॒ वै दे॒वाना॒म्बृह॒स्पति॒र् ब्रह्म॑णै॒वास्मै॑ प॒शूनव॑ रुन्धे ।  
ह॒व्या ते᳚ स्वदन्ता॒मित्या॑ह ।
स्व॒दय॑त्ये॒वैना॒न्देव॑ त्वष्ट॒र्वसु॑ र॒ण्वेत्या॑ह ।  
त्वष्टा॒ वै प॑शू॒नाम्मि॑थु॒नानाꣳ॑ रूप॒कृद्रू॒पमे॒व प॒शुषु॑ दधाति ।  
रेव॑ती॒ रम॑ध्व॒मित्या॑ह ।  
प॒शवो॒ वै रे॒वतीः᳚ , प॒शूने॒वास्मै॑ रमयति ।  

#### टीका
4ऋत्विजो वा इति ।। वोढारः कर्मणो वह्नयः । 'वर्मणि[वहिश्नि]' इत्यादिना निप्रत्ययः, निदिति तत्रानुवर्तते । यागसमकालं शेषभक्षणं वा कामयमाना उशिजः । 'वशः किच्च' इतीप्रत्ययः । स्वदयति । वृद्ध्यभावश्छान्दसः । अदन्त इत्येके । त्वष्टा वा इत्यादि । गतम् । पशवो वा इत्यादि । दुग्धादिना धनेन तद्वत्वात् । संज्ञा चेयं पशूनाम् । 'रयेर्मतौ बहुलम्' इति संप्रसारणम्, 'संज्ञायाम्' इति मतुपो वत्वम्, पूर्ववत् 'रेशब्दाच्च' इति मतुप उदात्तत्वम्, पूर्ववत्पूर्वसवर्णदीर्यत्वम् ।।

### संयुक्तमन्त्रः
दे॒वस्य॑ त्वा सवि॒तु प्र॑स॒व इति॑ [33]  
र॒श॒नामा द॑त्ते॒ प्रसू᳚त्या अ॒श्विनो᳚र्बा॒हुभ्या॒मित्या॑हा॒श्विनौ॒ हि दे॒वाना॑मध्व॒र्यू आस्ता᳚म्पू॒ष्णो हस्ता᳚भ्या॒मित्या॑ह॒ यत्या॑ ऋ॒तस्य॑ त्वा देवहवि॒ पाशे॒ना र॑भ॒ इत्या॑ह स॒त्यव्ँवा ऋ॒तꣳ स॒त्येनै॒वैन॑मृ॒तेना र॑भतेऽख्ष्ण॒या परि॑ हरति॒ वध्य॒ꣳ॒ हि प्र॒त्यञ्च॑म्प्रतिमु॒ञ्चन्ति॒ व्यावृ॑त्त्यै॒ धर्‌षा॒ मानु॑षा॒निति॒


### मन्त्रः
दे॒वस्य॑ त्वा सवि॒तु प्र॑स॒व इति॑ ।[33]  
र॒श॒नामा द॑त्ते॒ प्रसू᳚त्यै ।  
अ॒श्विनो᳚र्बा॒हुभ्या॒मित्या॑ह ।  
अ॒श्विनौ॒ हि दे॒वाना॑मध्व॒र्यू आस्ता᳚म् ।  
पू॒ष्णो हस्ता᳚भ्या॒मित्या॑ह । यत्यै᳚ ।  
ऋ॒तस्य॑ त्वा देवहवि॒ पाशे॒ना र॑भ॒ इत्या॑ह ।  
स॒त्यव्ँ वा ऋ॒तꣳ स॒त्येनै॒वैन॑म् - ऋ॒तेना र॑भते ।
अ॒ख्ष्ण॒या परि॑ हरति॒ , वध्य॒ꣳ॒ हि प्र॒त्यञ्च॑म् प्रतिमु॒ञ्चन्ति, व्यावृ॑त्त्यै ।  

#### टीका
5देवस्य त्वेत्यादिरशनादानविधिर्गतः , व्याख्यातश्चात्र 'आ ददे' इत्यस्य शेषतया सावित्रवत्त्वे व्याचष्टे ब्राह्मणम् । ऋतस्य त्वेति रशनया पश्वभिधानम् । सत्यं वा इति । साधुः सत्यः । तदात्मना ऋतेनैनं आरभते बध्नाति । अक्ष्णयेति कण्ठगत्या परिहरति वेष्टयति पशुम् । 'पशुरशनायाः दक्षिणमध्यर्थशीर्षं' इत्याचार्याः । हेतुमाह - वध्यं हीति । वध्यं वधार्हमनुपकारकं पशुम् । मरणारम्भे प्रत्यञ्चं प्रतीपं प्रतिकूलं प्राणवृत्तेश्शिरोतीत्य ग्रीवायामेव प्रतिमुञ्चति । तस्मादेवं बन्धनं वध्यादस्य व्यावृत्त्यै भवति ।।

### संयुक्तमन्त्रः
धर्‌षा॒ मानु॑षा॒निति॒ नि यु॑नक्ति॒ धृत्या॑ अ॒द्भ्यः [34]  
त्वौष॑धीभ्य॒ प्रोख्षा॒मीत्या॑हा॒द्भ्यो ह्ये॑ष ओष॑धीभ्यस्स॒म्भव॑ति॒ यत्प॒शुर्

### मन्त्रः
"धर्‌षा॒ मानु॑षा॒न्" इति॒ नि यु॑नक्ति । धृत्यै᳚ ।  

अ॒द्भ्यः त्वौष॑धीभ्य॒ प्रोख्षा॒मीत्या॑ह ।[34]   
अ॒द्भ्यो ह्ये॑ष ओष॑धीभ्यस् स॒म्भव॑ति॒, यत्प॒शुः ।  

#### टीका
6नि युनक्तीति ।। यक्षे पशुं बध्नातीति विधिः । तद्धृत्यै धृष्टत्वाय भवति । अद्भ्यस्त्वेति पशुप्रोक्षणम् । अद्भ्य ओषधीभ्यश्च संभूतं त्वामद्भिः प्रोक्षामीति मन्त्रार्थं दर्शयति । कारणेन हि कार्याणां शुद्धि । पवित्रेणोत्पूतत्वादोषधिशुद्धिरप्यस्तीति । यद्वा - आप ओषधयश्च भूयासुरित्येवमर्थं त्वामद्भिः प्रोक्षामीति मन्त्रार्थः । अद्भ्यस्संभूतत्वादद्भ्यो हीत्युक्तम् । तथाहि - पशोरपामोषधीनां कार्यत्वात् कार्यकारणयोश्चाभिन्नत्वात् कार्यकारणपशुप्रोक्षणेनैव तत्कारणानां सिद्धिरिति ब्राह्माणाभिप्रायः । पूर्वन्निघाताभावगत्यनुदात्तत्वसमासाः ।।


### संयुक्तमन्त्रः
अ॒पाम्पे॒रुर॒सीत्या॑है॒ष ह्य॑पाम्पा॒ता यो मेधा॑यार॒भ्यते᳚

### मन्त्रः
अ॒पाम् पे॒रुर॒सीत्या॑ह ।  
ए॒ष ह्य॑पाम् पा॒ता यो मेधा॑यार॒भ्यते᳚ ।  

#### टीका
7अपां पेरुरसीति पाययति ।। एष हीति । एष यज्ञार्थमारभ्यमाणः पशुः यागद्वारेणापां पाता रक्षिता । तस्मात्ताः पार्यते इति पेरुरिति । पातेरुप्रत्ययं मन्यते । यदा तु पिबतेः तदा अपां पेरुः पाता भवेति मन्त्रार्थोपि पठितव्यः । एष ह्यपां रक्षिता मेधार्थः पशुः, तस्मात्ताः पिबेति प्रार्थ्यते इति ।।


### संयुक्तमन्त्रः
स्वा॒त्तञ्चि॒थ्सदे॑वꣳ ह॒व्यमापो॑ देवी॒स्स्वद॑तैन॒मित्या॑ह स्व॒दय॑त्ये॒वैन॑मु॒परि॑ष्टा॒त्प्रोख्ष॑त्यु॒परि॑ष्टादे॒वैन॒म्मेध्य॑ङ्करोति पा॒यय॑त्यन्तर॒त ए॒वैन॒म्मेध्य॑ङ्करोत्य॒धस्ता॒दुपो᳚ख्षति स॒र्वत॑ ए॒वैन॒म्मेध्य॑ङ्करोति ॥ [35]  

### मन्त्रः
स्वा॒त्तञ्चि॒थ्सदे॑वꣳ ह॒व्यमापो॑ देवी॒स्स्वद॑तैन॒मित्या॑ह , स्व॒दय॑त्ये॒वैन᳚म् ।  
उ॒परि॑ष्टा॒त् प्रोख्ष॑त्य् , उ॒परि॑ष्टादे॒वैन॒म् मेध्य॑ङ्करोति ,
पा॒यय॑त्यन्तर॒त ए॒वैन॒म् मेध्य॑ङ्करोत्य् , अ॒धस्ता॒दुपो᳚ख्षति , स॒र्वत॑ ए॒वैन॒म् मेध्य॑ङ्करोति ॥ [35]  

#### टीका
8स्वात्तमिति अधस्तादवोक्षणम् । अन्तरत एवम् । एतैः त्रिभिरुक्षणैः सर्वत एवैनं मेध्यं करोतीति । 'तसेश्च' इति तसिलादेशः ।।

इति षष्ठे तृतीये षष्ठोनुवाकः ॥   

## अनुवाकः ७

### संयुक्तमन्त्रः
अ॒ग्निना॒ वै होत्रा॑ दे॒वा असु॑रान॒भ्य॑भवन्न॒ग्नये॑ समि॒ध्यमा॑ना॒यानु॑ ब्रू॒हीत्या॑ह॒ भ्रातृ॑व्याभिभूत्यै स॒प्तद॑श सामिधे॒नीरन्वा॑ह सप्तद॒श प्र॒जाप॑ति प्र॒जाप॑ते॒राप्त्यै॑ स॒प्तद॒शान्वा॑ह॒ द्वाद॑श॒ मासा॒ पञ्च॒र्तव॒स्स सँ॑व्वथ्स॒रस्सँ॑व्वथ्स॒रम्प्र॒जा अनु॒ प्र जा॑यन्ते प्र॒जाना᳚म्प्र॒जन॑नाय

### मन्त्रः
अ॒ग्निना॒ वै होत्रा॑ दे॒वा असु॑रान॒भ्य॑भवन्न॒ग्नये॑ समि॒ध्यमा॑ना॒यानु॑ ब्रू॒हीत्या॑ह । भ्रातृ॑व्याभिभूत्यै ।  
स॒प्तद॑श सामिधे॒नीरन्वा॑ह । सप्तद॒श प्र॒जाप॑तिः । प्र॒जाप॑ते॒राप्त्यै᳚ ।  
स॒प्तद॒शान्वा॑ह॒ , द्वाद॑श॒ मासा॒, पञ्च॒र्तव॒स् स सँ॑व्वथ्स॒रः ।  
सँ॒व्व॒थ्स॒रम् प्र॒जा अनु॒ प्र जा॑यन्ते । प्र॒जाना᳚म् प्र॒जन॑नाय ।  

#### टीका
1अग्निना वा इत्यादि ।। गतम् । अग्नये सभिध्यमानायानुब्रूहीति सामिधेनीसंप्रैषः । एवं संप्रैषादग्निनैव होत्रा भ्रातृव्यानभिभवति सप्तदशेति सप्तदशत्वविधिः । गतः ।।

### संयुक्तमन्त्रः
दे॒वा वै सा॑मिधे॒नीर॒नूच्य॑ य॒ज्ञन्नान्व॑पश्य॒न्थ्स प्र॒जाप॑तिस्तू॒ष्णीमा॑घा॒रम् [36]  
आघा॑रय॒त्ततो॒ वै दे॒वा य॒ज्ञमन्व॑पश्य॒न्‌यत्तू॒ष्णीमा॑घा॒रमा॑घा॒रय॑ति य॒ज्ञस्यानु॑ख्यात्या॒ असु॑रेषु॒ वै य॒ज्ञ आ॑सी॒त्तन्दे॒वास्तू᳚ष्णीꣳहो॒मेना॑वृञ्जत॒ यत्तू॒ष्णीमा॑घा॒रमा॑घा॒रय॑ति॒ भ्रातृ॑व्यस्यै॒व तद्य॒ज्ञव्ँवृ॑ङ्क्ते

### मन्त्रः
दे॒वा वै सा॑मिधे॒नीर॒नूच्य॑ य॒ज्ञन् नान्व॑पश्यन् ।  
स प्र॒जाप॑तिस् तू॒ष्णीमा॑घा॒रम् आऽघा॑रयत् । [36]  

ततो॒ वै दे॒वा य॒ज्ञमन्व॑पश्य॒न्‌ , यत् तू॒ष्णीमा॑घा॒रमा॑घा॒रय॑ति ।  
य॒ज्ञस्यानु॑ख्यात्यै ।  
असु॑रेषु॒ वै य॒ज्ञ आ॑सी॒त् तन् दे॒वास् तू᳚ष्णीꣳहो॒मेना॑वृञ्जत ।  
यत् तू॒ष्णीमा॑घा॒रमा॑घा॒रय॑ति॒ ,भ्रातृ॑व्यस्यै॒व तद् य॒ज्ञव्ँ वृ॑ङ्क्ते ।  

#### टीका
2देवा वा इत्यादि तूष्णीमाघारविधिः ।। सामिधेनीमात्रेण देवा यज्ञं नान्वपश्यन् । तदा प्रजापतिस्तूष्णीं मन्त्र[न्त्रा] जपेन होममाधारयत् तत इत्यादि । गतम् । असुरेष्वित्यादि । असुरैरात्मसात्कृतं यज्ञं देवास्तूष्णीं होमेनावृञ्जत आददत ।।


### संयुक्तमन्त्रः
परि॒धीन्थ्सम्मा᳚र्ष्टि पु॒नात्ये॒वैना॒न्त्रिस्त्रि॒स्सम्मा᳚र्ष्टि॒ त्र्या॑वृ॒द्धि य॒ज्ञोऽथो॒ रख्ष॑सा॒मप॑हत्यै॒ द्वाद॑श॒ सम्प॑द्यन्ते॒ द्वाद॑श [37]  
मासाः᳚ सव्ँवथ्स॒रस्सँ॑व्वथ्स॒रमे॒व प्री॑णा॒त्यथो॑ सव्ँवथ्स॒रमे॒वास्मा॒ उप॑ दधाति सुव॒र्गस्य॑ लो॒कस्य॒ सम॑ष्ट्यै॒

### मन्त्रः
प॒रि॒धीन्थ्सम्मा᳚र्ष्टि , पु॒नात्ये॒वैना॒न् त्रिस् त्रि॒स् सम्मा᳚र्ष्टि ।  
त्र्या॑वृ॒द्धि य॒ज्ञः ।  
अथो॒ रख्ष॑सा॒मप॑हत्यै ।  
द्वाद॑श॒ सम्प॑द्यन्ते । द्वाद॑श मासा᳚स्सव्ँवथ्स॒रः । [37]  
सँ॒व्व॒थ्स॒रमे॒व प्री॑णाति ।  
अथो॑ सव्ँवथ्स॒रमे॒वास्मा॒ उप॑ दधाति ।  
सु॒व॒र्गस्य॑ लो॒कस्य॒ सम॑ष्ट्यै ।  

#### टीका
3परिधीनित्यादि ।। त्र्यावृत् त्र्यावृत्तिकः । अथो अपि च त्रिस्त्रिर्मार्जनं रक्षसामहपत्यै भवति; आवृत्तेर्भयातिशयजनकत्वात् । द्वादशेति । अग्निसंमार्गेण सह द्वादश भवन्ति । अथो अपि च संवत्सरमेवास्मै यजमानाय सोमपानस्थानीयमुपदधाति । स्वर्गस्य लोकस्य तत्प्राप्त्यै भवति ।।


### संयुक्तमन्त्रः
शिरो॒ वा ए॒तद्य॒ज्ञस्य॒ यदा॑घा॒रो᳚ऽग्निस्सर्वा॑ दे॒वता॒ यदा॑घा॒रमा॑घा॒रय॑ति शीर्‌ष॒त ए॒व य॒ज्ञस्य॒ यज॑मान॒स्सर्वा॑ दे॒वता॒ अव॑ रुन्द्धे॒ शिरो॒ वा ए॒तद्य॒ज्ञस्य॒ यदा॑घा॒र आ॒त्मा प॒शुरा॑घा॒रमा॒घार्य॑ प॒शुꣳ सम॑नक्त्या॒त्मन्ने॒व य॒ज्ञस्य॑ [38]  
शिर॒ प्रति॑ दधाति॒

### मन्त्रः

शिरो॒ वा ए॒तद्य॒ज्ञस्य॒ यदा॑घा॒रो᳚ऽग्निस्सर्वा॑ दे॒वता॒ यदा॑घा॒रमा॑घा॒रय॑ति शीर्‌ष॒त ए॒व य॒ज्ञस्य॒ यज॑मान॒स्सर्वा॑ दे॒वता॒ अव॑ रुन्धे ।  

शिरो॒ वा ए॒तद् य॒ज्ञस्य॒ यदा॑घा॒र आ॒त्मा प॒शुरा॑घा॒रमा॒घार्य॑ प॒शुꣳ सम॑नक्त्य् - आ॒त्मन्ने॒व य॒ज्ञस्य॑ शिर॒ प्रति॑ दधाति ।[38]

#### टीका
4शिरो वा इत्यादि ।। आघारो यज्ञस्य शिरस्थानीयः, प्राधान्यात्, प्राथम्याद्वा । गतमन्यत् । आघारेण सर्वदेवतात्मनोऽग्नेरवरोधात् सर्वा देवता अवरुद्धा भवन्ति । तथा आघारणानन्तरं आत्मनः पशोस्समञ्जनात् आत्मन्येव यज्ञस्य शिरः प्रतिदधाति प्रतिष्ठापयति ।।


### संयुक्तमन्त्रः
सन्ते᳚ प्रा॒णो वा॒युना॑ गच्छता॒मित्या॑ह वायुदेव॒त्यो॑ वै प्रा॒णो वा॒यावे॒वास्य॑ प्रा॒णञ्जु॑होति॒ सय्ँयज॑त्रै॒रङ्गा॑नि॒ सय्ँय॒ज्ञप॑तिरा॒शिषेत्या॑ह य॒ज्ञप॑तिमे॒वास्या॒शिष॑ङ्गमयति

### मन्त्रः
"सन्ते᳚ प्रा॒णो वा॒युना॑ गच्छता॒म्" इत्या॑ह ।  
वा॒यु॒दे॒व॒त्यो॑ वै प्रा॒णः ।  
वा॒यावे॒वास्य॑ प्रा॒णञ् जु॑होति ।  
सय्ँ यज॑त्रै॒रङ्गा॑नि॒ , सय्ँ य॒ज्ञप॑तिरा॒शिषेत्या॑ह ।  
य॒ज्ञप॑तिम् ए॒वास्या॒शिष॑ङ् गमयति ।  

#### टीका
5सं ते प्राण इति ।। जुह्वा पशुसमञ्जनं ललाटे । वायुभूतात्मा वायुदेवत्यः प्राणः । तद्वायावेवास्य पशोः प्राणं दधाति स्थापयति । संयजत्रैरिति ककुदि समञ्जनम् । सं यज्ञपतिरिति दक्षिणश्रोणिसमञ्जनम् । यज्ञपतिमेवेति । अस्य पशोः आशिषं फलं यजमानं गमयति ।।

### संयुक्तमन्त्रः
वि॒श्वरू॑पो॒ वै त्वा॒ष्ट्र उ॒परि॑ष्टात्प॒शुम॒भ्य॑वमी॒त्तस्मा॑दु॒परि॑ष्टात्प॒शोर्नाव॑ द्यन्ति॒ यदु॒परि॑ष्टात्प॒शुꣳ स॑म॒नक्ति॒ मेध्य॑मे॒व [39]  
ए॒न॒ङ्क॒रो॒त्य्

### मन्त्रः
वि॒श्वरू॑पो॒ वै त्वा॒ष्ट्र उ॒परि॑ष्टात् प॒शुम् अ॒भ्य॑वमीत् ।  
तस्मा॑द् उ॒परि॑ष्टात् प॒शोर्नाव॑ द्यन्ति ।
यद् उ॒परि॑ष्टात् प॒शुꣳ स॑म॒नक्ति॒ , मेध्य॑मे॒वैन॑ङ् करोति ।[39]  

#### टीका
6विश्वरूपस्त्वष्टुः पुत्रः पशुमुपरिष्टान्मुखे अभ्यवमीत् अभिवमनं कृतवान् । तस्मादशुद्धत्वादुपरिष्टान्नावद्यन्ति । उपरिष्टात्समञ्जनेन मेधार्हमेनं करोति ।।


### संयुक्तमन्त्रः
ऋ॒त्विजो॑ वृणीते॒ छन्दाꣳ॑स्ये॒व वृ॑णीते स॒प्त वृ॑णीते स॒प्त ग्रा॒म्या प॒शव॑स्स॒प्तार॒ण्यास्स॒प्त छन्दाꣳ॑स्यु॒भय॒स्याव॑रुद्ध्या॒

### मन्त्रः
ऋ॒त्विजो॑ वृणीते॒, छन्दाꣳ॑स्ये॒व वृ॑णीते , स॒प्त वृ॑णीते ।   
स॒प्त ग्रा॒म्या प॒शव॑स् , स॒प्तार॒ण्यास् , स॒प्त छन्दाꣳ॑सि ।  
उ॒भय॒स्याव॑रुध्यै ।  

#### टीका
7ऋत्विज इति ।। अत्रैव वरणं न्याय्यं, इह विधानात् । छन्दांस्येवेति । सप्तत्वान्वयात्सप्तेति । सप्तदशो[शशब्दो] घृतादित्वादन्तोदात्तः । ग्राम्या आरण्या उक्ताः । उभयस्येति । पशूनां छन्दसां च ।।


### संयुक्तमन्त्रः
एका॑दश प्रया॒जान्‌य॑जति॒ दश॒ वै प॒शो प्रा॒णा आ॒त्मैका॑द॒शो यावा॑ने॒व प॒शुस्तम्प्र य॑जति व॒पामेक॒ परि॑ शय आ॒त्मैवात्मान॒म्परि॑ शये॒

### मन्त्रः
एका॑दश प्रया॒जान्‌ य॑जति ।  
दश॒ वै प॒शो प्रा॒णा , आ॒त्मैका॑द॒शः ।  
यावा॑ने॒व प॒शुस् तम् प्र य॑जति ।  
व॒पामेक॒ परि॑ शये । आ॒त्मैवात्मान॒म् परि॑ शये ।  


#### टीका
8एकादशेति संख्याविधिः ।। दशेति । सप्त शीर्षण्याः, द्वाववाञ्चौ, नाभिश्चेति । यावानिति । समस्तमेव पशुं प्रयजति प्रथमतो यजति । वपामित्यादि । एवमेकादशसु प्रयाजेषु सत्सु स्वयं गुणो भवति । योयमेकोन्त्यः प्रयाजः स आत्मैकादश इत्युक्तः । सोयमेवं सति वपां परिशये । समीपशयनं परिशयनम्, तदव्यवधानेन वर्तते इति यावत् । वपाकालमास्ते इदानीं न क्रियते । कीदृशोयं गुण इत्याह - आत्मैव ह्यात्मानं परिशेते एकादशस्यात्मत्वात् । आत्मा वपेति च पश्वात्मत्वात् । लक्षणे वा अनोः कर्मप्रवचनीयत्वं अन्त्यः प्रयाजो वपां लक्षीकृत्य शेते इति । 'लोपस्त आत्मने पदेषु' इति तलोपः ।।


### संयुक्तमन्त्रः
वज्रो॒ वै स्वधि॑ति॒र्वज्रो॑ यूपशक॒लो घृ॒तङ्खलु॒ वै दे॒वा वज्र॑ङ्कृ॒त्वा सोम॑मघ्नन्घृ॒तेना॒क्तौ प॒शुन्त्रा॑येथा॒मित्या॑ह॒ वज्रे॑णै॒वैनँ॒व्वशे॑ कृ॒त्वा ल॑भते ॥ [40]  

### मन्त्रः
वज्रो॒ वै स्वधि॑ति॒र् , वज्रो॑ यूपशक॒लः ।
घृ॒तङ् खलु॒ वै दे॒वा वज्र॑ङ्कृ॒त्वा सोम॑मघ्नन् ।  
घृ॒तेना॒क्तौ प॒शुन्त्रा॑येथा॒मित्या॑ह ।  
वज्रे॑णै॒वैनँ॒व् वशे॑ कृ॒त्वा ऽऽल॑भते ॥ [40]  

#### टीका
9घृतेनाक्ताविति स्वरुस्वधितिभ्यां पशुसमञ्जनम् । ताविह त्रायेथाम् । वज्रो वा इत्यादि । वज्रवदमोघसाधनं स्वधितिः शस्त्रं यूपशकलं स्वरुश्च । अथ येनाज्येनाञ्ज्यते तदपि वज्रमित्याह - घृतेनेत्यादि । तस्मादनेन मन्त्रेण ताभ्यां तादृशाज्याभ्यक्ताभ्यां पशोस्समञ्जने वज्रेणैव वशे कृत्वा विधेयीकृत्य पशुमालभते संज्ञयति ।।

इति षष्ठे तृतीये सप्तमोनुवाकाः ॥

## अनुवाकः ८

### संयुक्तमन्त्रः
पर्य॑ग्नि करोति सर्व॒हुत॑मे॒वैन॑ङ्करो॒त्यस्क॑न्दा॒यास्क॑न्न॒ꣳ॒ हि तद्यद्धु॒तस्य॒ स्कन्द॑ति॒ त्रि पर्य॑ग्नि करोति॒ त्र्या॑वृ॒द्धि य॒ज्ञोऽथो॒ रख्ष॑सा॒मप॑हत्यै

### मन्त्रः
पर्य॑ग्नि करोति सर्व॒हुत॑मे॒वैन॑ङ् करो॒ति । अस्क॑न्दा॒य ।  
अस्क॑न्न॒ꣳ॒ हि तद् यद्धु॒तस्य॒ स्कन्द॑ति ।  
त्रि पर्य॑ग्नि करोति ।  
त्र्या॑वृ॒द्धि य॒ज्ञः ।  
अथो॒ रख्ष॑सा॒मप॑हत्यै ।  

#### टीका
1पर्यग्नीत्यादि ।। परितोग्निर्यस्मिन् कर्मणि स पर्यग्निः । पशुमेवैते यथा पशुयूपाहवनीयशामित्रचात्वालान्यन्तर्भवन्ति तथाऽऽहवनीयादुल्मुकमादाय त्रिःप्रदक्षिणं परियन्ति [र्येति] सर्वहुतमेव पशुं करोति, न किंचिदप्यस्य हीयते । ततश्चास्कन्दाय स्कन्नदोषाभावार्थं भवति । कथमित्याह - अस्कन्नं हीत्यादि । पर्यग्निकरणेन सर्वमिदमग्नौ हुतप्रायं क्रियते; यच्च हुतस्य निवृत्तप्रयोजनस्य स्कन्दति अस्कन्नमेव तत् । न तत्र स्कन्नदोषः । त्रिरिति संख्याविधिः । गतः ।।


### संयुक्तमन्त्रः
ब्रह्मवा॒दिनो॑ वदन्त्यन्वा॒रभ्य॑ प॒शू (३) र्नान्वा॒रभ्या (३) इति॑ मृ॒त्यवे॒ वा ए॒ष नी॑यते॒ यत्प॒शुस्तय्यँद॑न्वा॒रभे॑त प्र॒मायु॑को॒ यज॑मानस्स्या॒दथो॒ खल्वा॑हुस्सुव॒र्गाय॒ वा ए॒ष लो॒काय॑ नीयते॒ यत् [41]  
प॒शुरिति॒ यन्नान्वा॒रभे॑त सुव॒र्गाल्लो॒काद्यज॑मानो हीयेत वपा॒श्रप॑णीभ्याम॒न्वार॑भते॒ तन्नेवा॒न्वार॑ब्ध॒न्नेवान॑न्वारब्ध॒म्

### मन्त्रः
ब्रह्मवा॒दिनो॑ वदन्ति -
"अ॒न्वा॒रभ्य॑ प॒शूर् (३) नान्वा॒रभ्या (३) इति॑ ।  
मृ॒त्यवे॒ वा ए॒ष नी॑यते ।  
यत् प॒शुस् तय्ँ यत् अ॑न्वा॒रभे॑त , प्र॒मायु॑को॒ यज॑मानस् स्यात् ।  
अथो॒ खल्वा॑हुस् -
"सुव॒र्गाय॒ वा ए॒ष लो॒काय॑ नीयते॒ यत् प॒शुर्" इति॑ ।[41]  
यन्नान्वा॒रभे॑त सुव॒र्गाल् लो॒काद् यज॑मानो हीयेत ।  
व॒पा॒श्रप॑णीभ्याम् अ॒न्वार॑भते॒ , तन्नेवा॒न्वार॑ब्ध॒न् नेवान॑न्वारब्धम् ।  

#### टीका
2ब्रह्मवादिन इत्यादि ।। अन्वारम्भः स्पर्शः । 'विचार्यमाणानाम्' इत्युभयत्र प्लुतः । मृत्यवे इत्यादि । मृत्यवे नीयमानं पशुं यदि हस्तेनान्वारभेत मरणशीलो यजमानस्स्यात् । अथ स्वर्गाय नीयमानं पशुं यदि नान्वारभेत स्वर्गाद्धीयेत यजमानः । तस्मादुभयदोषपरिहारार्थं वपाश्रपणीभ्यामन्वारभेतैव । तद्धि हस्तेनास्पर्शनात् अन्वारब्धमिव न भवति । ताभ्यां स्पर्शनात् अनन्वारब्धमिव च न भवति । ततश्चोभयदोषाप्रसङ्ग इति ।
उभयत्र भावे निष्ठा ।।


### संयुक्तमन्त्रः
उप॒ प्रेष्य॑ होतर्‌ह॒व्या दे॒वेभ्य॒ इत्या॑हेषि॒तꣳ हि कर्म॑ क्रि॒यते॒

### मन्त्रः
"उप॒ प्रेष्य॑ होतर्‌ह॒व्या दे॒वेभ्य॒" इत्या॑ह ।  
इ॒षि॒तꣳ हि कर्म॑ क्रि॒यते᳚ ।  

#### टीका
3अत्राश्राव्य प्रत्याश्राविते संप्रैष उपप्रैषः । उप प्रेष्येति ।। तत्र प्रकर्षेण इष्टतमस्य देवसमीपे ख्यापयति । संप्रैषार्थं दर्शयितुमाह - इषितमिति । इष्टं ह्येतत्कर्म पशुयागाख्यं क्रियते; तस्मादेवमाहेति ।।


### संयुक्तमन्त्रः
रेव॑तीर्य॒ज्ञप॑तिम्प्रिय॒धा वि॑श॒तेत्या॑ह यथाय॒जुरे॒वैतद्

### मन्त्रः
"रेव॑तीर्य॒ज्ञप॑तिम् प्रिय॒धा वि॑श॒त"+ इत्या॑ह ।
य॒था॒य॒जुर् ए॒वैतत् ।  

#### टीका
4रेवतीरिति पशुमुदञ्चं नीयमानमनुमन्त्रयते ।। अत्र यथा यजुषा प्रार्थ्यते 'यज्ञपतिं प्रियधाऽऽविशत' 'हविषस्त्मना यज समस्य तनुवा भव' ' यज्ञे यज्ञपतिं धाः' इति तत्सर्वं तथा संपद्यते । एवमग्निना पुरस्तादित्यादि ।।


### संयुक्तमन्त्रः
अ॒ग्निना॑ पु॒रस्ता॑देति॒ रख्ष॑सा॒मप॑हत्यै पृथि॒व्यास्स॒म्पृच॑ पा॒हीति॑ ब॒र्‌हिः [42]  
उपा᳚स्य॒त्यस्क॑न्दा॒यास्क॑न्न॒ꣳ॒ हि तद्यद्ब॒र्‌हिषि॒ स्कन्द॒त्यथो॑ बर्‌हि॒षद॑मे॒वैन॑ङ्करोति॒

### मन्त्रः
अ॒ग्निना॑ पु॒रस्ता॑देति ।  रख्ष॑सा॒मप॑हत्यै ।  
पृ॒थि॒व्यास्स॒म्पृच॑ पा॒हीति॑ ब॒र्‌हिः उपा᳚स्य॒ति [42]। अस्क॑न्दा॒य ।  
अस्क॑न्न॒ꣳ॒ हि तद् , यद् ब॒र्‌हिषि॒ स्कन्द॑ति ।  
अथो॑ बर्‌हि॒षद॑म् ए॒वैन॑ङ् करोति ।  

#### टीका
5अग्रतो नीयमानेनाग्निना सहैति । शमिता पशुं नयत् आहवनीयादुल्मुकमादायाग्नीध्रो गच्छति पशोः नीयमानस्य 'पृथिव्यास्संपृचः' इति पशुनिहननस्थाने निहन्यमानाय बर्हिरुपास्यति । उपाकरणायान्यतरत् । अस्कन्दायेत्यादि । गतम् । बर्हिषदं बर्हिषि सादितंकरोति । छान्दसः सलोपः ।।


### संयुक्तमन्त्रः
परा॒ङा व॑र्ततेऽध्व॒र्यु प॒शोस्सं᳚ज्ञ॒प्यमा॑नात्प॒शुभ्य॑ ए॒व तन्नि ह्नु॑त आ॒त्मनोना᳚व्रस्काय॒ गच्छ॑ति॒ श्रिय॒म्प्र प॒शूना᳚प्नोति॒ य ए॒वव्ँवेद॑

### मन्त्रः
परा॒ङा व॑र्ततेऽध्व॒र्यु प॒शोस् ।  
सं᳚ज्ञ॒प्यमा॑नात् प॒शुभ्य॑ ए॒व तन्नि ह्नु॑ते ।  
आ॒त्मनो ऽना᳚व्रस्काय ।  
गच्छ॑ति॒ श्रिय॒म् प्र प॒शून् आ᳚प्नोति॒ य ए॒वव्ँ वेद॑ ।  

#### टीका
6पराङिति ।। हन्यमानात्पशोः पराङ्मुख आवर्त्योऽध्वर्युः । तथा सति पशुभ्यो निह्नवः अपलापः कृतो भवति नाहमस्य मारयितेति पशुभ्यः ख्यापितं भवति । तच्चात्मनोनाव्रस्काय अच्छेदाय भवति । व्रश्चतिस्सकारोपध इष्यते, घञि कुत्वे चुत्वं निवर्तते । गच्छतीत्यादि । वेदितुः फलम् ।।

### संयुक्तमन्त्रः
प॒श्चाल्लो॑का॒ वा ए॒षा प्राच्यु॒दानी॑यते॒ यत्पत्नी॒ नम॑स्त आता॒नेत्या॑हादि॒त्यस्य॒ वै र॒श्मयः॑ [43]  
आ॒ता॒नास्तेभ्य॑ ए॒व नम॑स्करोत्यन॒र्वा प्रेहीत्या॑ह॒ भ्रातृ॑व्यो॒ वा अर्वा॒ भ्रातृ॑व्यापनुत्त्यै

### मन्त्रः
प॒श्चाल् लो॑का॒ वा ए॒षा प्राच्यु॒दानी॑यते॒ यत् पत्नी॒ , नम॑स्त आता॒नेत्या॑ह ।  
आ॒दि॒त्यस्य॒ वै र॒श्मयः॑ ।[43]  
आ॒ता॒नास्तेभ्य॑ ए॒व नम॑स्करोत्यन॒र्वा प्रेहीत्या॑ह ।  
भ्रातृ॑व्यो॒ वा अर्वा॒ , भ्रातृ॑व्यापनुत्त्यै ।

#### टीका
7पश्चाल्लोकेत्यादि ।। अत्र 'नमस्त आतान' इति पत्नीमादित्यमुदीक्षयति । 'अनर्वा प्रेहि' इत्यादि प्राचीमेनामुदानयन्वाचयति । तत्रेदमुच्यते । पश्चाल्लोका पश्चात्स्थानस्थिता इदानीं प्राच्युदानीयते पत्नी । तस्मात् 'नमस्त आतान'51 इत्यादित्यमुपतिष्ठते आभिमुख्येनातन्यमानोरश्मिः आतान इति कृत्वा । तदेवाह - आदित्यस्य वा इति । मन्त्रे मतुब्लोपः । अनर्वेति । कुत्सितमरणम् । 'अवद्यावम' इति अर्तेः नन्प्रत्ययोर्वादेशश्च निपात्यते । तद्रहितः अनर्वा, 'भ्रातृव्यो वा अर्वा' इति ब्राह्मणे वनिप्प्रत्ययान्तस्य दर्शनात् सोपि तदर्थोस्तीति ज्ञायते । भ्रातृव्यापनुतिशब्दो दासीभारादिर्द्रष्टव्यः ।।


### संयुक्तमन्त्रः
घृ॒तस्य॑ कु॒ल्यामनु॑ स॒ह प्र॒जया॑ स॒ह रा॒यस्पोषे॒णेत्या॑हा॒शिष॑मे॒वैतामा शा᳚स्त॒ आपो॑ देवीश्शुद्धायुव॒ इत्या॑ह यथाय॒जुरे॒वैतत् ॥ [44]  

### मन्त्रः
घृ॒तस्य॑ कु॒ल्यामनु॑ स॒ह प्र॒जया॑ , स॒ह रा॒यस् पोषे॒णेत्या॑ह ।   
आ॒शिष॑म् ए॒वैताम् आ शा᳚स्ते ।   
आपो॑ देवीश् शुद्धायुव॒ इत्या॑ह ।  
य॒था॒य॒जुर् ए॒वैतत् ॥ [44]  

#### टीका
8घृतस्य कुल्यामित्यादि प्रार्थना ।। आपो देवीरिति पत्नीमपोवेक्षमाणां वाचयति । यथा यजुरिति । ऊर्ध्वं भूयास्मेत्येतद्यथा यजुस्संपद्यते एवेति ।।

इति षष्ठे तृतीये अष्टमोनुवाकः ॥  


## अनुवाकः ९

### संयुक्तमन्त्रः
प॒शोर्वा आल॑ब्धस्य प्रा॒णाञ्छुगृ॑च्छति॒ वाक्त॒ आ प्या॑यताम्प्रा॒णस्त॒ आ प्या॑यता॒मित्या॑ह प्रा॒णेभ्य॑ ए॒वास्य॒ शुचꣳ॑ शमयति॒ सा प्रा॒णेभ्योऽधि॑ पृथि॒वीꣳ शुक्प्र वि॑शति॒ शमहो᳚भ्या॒मिति॒ नि न॑यत्यहोरा॒त्राभ्या॑मे॒व पृ॑थि॒व्यै शुचꣳ॑ शमय॒त्य्

### मन्त्रः
प॒शोर्वा आल॑ब्धस्य प्रा॒णाञ् छुगृ॑च्छति ।  
"वाक्त॒ आ प्या॑यताम् प्रा॒णस्त॒ आ प्या॑यता॒म्" इत्या॑ह ।  
प्रा॒णेभ्य॑ ए॒वास्य॒ शुचꣳ॑ शमयति ।  
सा प्रा॒णेभ्योऽधि॑ पृथि॒वीꣳ शुक्प्र वि॑शति ।  
शमहो᳚भ्या॒मिति॒ नि न॑यत्य् - अहोरा॒त्राभ्या॑मे॒व पृ॑थि॒व्यै शुचꣳ॑ शमयति ।  

#### टीका
1पशोर्वा इत्यादि ।। शुक् शोकः । 'वाक्त आ प्यायताम्' इत्यादिभिः पत्नी अनुपूर्वं पशोः प्राणानाप्यायति । प्राणेभ्य इति ल्यब्लोपे पञ्चमी । अस्य पशोः प्राणेभ्य आदाय शोकं शमयति । सेत्यादि । सा शुक् प्राणेभ्योपनीता पृथिवीं प्रविशति । अधिरनर्थकः । पृथिवीं वा अधिष्ठाय प्रविशति । अधिष्ठाय प्रवेशोऽधिप्रवेशः । तच्छान्त्यर्थं शमहोभ्यामिति अतिशिष्टा अपः दक्षिणतो न पृष्ठतः निनयति । अहोरात्राभ्यामिति । मन्त्रपदस्येदं विवरणम् । अहस्सहिता रात्रिरप्यहरित्युच्यते मन्त्रे । यद्वा - व्यत्ययेन विरूपयोरप्येकशेषः प्रवर्तते । हेतौ तृतीया । अहोरात्राभ्यां हेतुभ्यामिति ।।


### संयुक्तमन्त्रः
ओष॑धे॒ त्राय॑स्वैन॒॒ स्वधि॑ते॒ मैनꣳ॑ हिꣳसी॒रित्या॑ह॒ वज्रो॒ वै स्वधि॑तिः [45]  
शान्त्यै॑ पार्श्व॒त आच्छ्य॑ति मध्य॒तो हि म॑नु॒ष्या॑ आ॒च्छ्यन्ति॑ तिर॒श्चीन॒मा च्छ्य॑त्यनू॒चीन॒ꣳ॒ हि म॑नु॒ष्या॑ आ॒च्छ्यन्ति॒ व्यावृ॑त्त्यै॒

### मन्त्रः
ओष॑धे॒ त्राय॑स्वैन॒॒ स्वधि॑ते॒ मैनꣳ॑ हिꣳसी॒रित्या॑ह ।  
वज्रो॒ वै स्वधि॑तिः ।[45] शान्त्यै॑ ।  
पार्श्व॒त आच्छ्य॑ति , मध्य॒तो हि म॑नु॒ष्या॑ आ॒च्छ्यन्ति॑ , तिर॒श्चीन॒मा च्छ्य॑त्य् - अनू॒चीन॒ꣳ॒ हि म॑नु॒ष्या॑ आ॒छ्यन्ति॑ ।  
व्यावृ॑त्त्यै ।  

#### टीका
2वपाग्रहणदेशे प्राचीनाग्रं बर्हिर्निदधाति - ओषधे इति ।। तत्र स्वधितिं निदधाति - स्वधिते इति । गतम् । पार्श्वत इति । पार्श्वे आच्छ्यति आच्छिनत्ति । मध्ये हेतुमाह - मध्यतो हि मनुष्याः सौनिकादयः आच्छ्यन्ति आच्छिन्दन्ति । उभयत्र आद्यादित्वात्तसिः । छो छेदने, दैवादिकः, 'ओतश्श्यनि' इति लोपः, 'हि च' इति निघाताभावः, 'तिङि चोदात्तवति' इति गतेरनुदात्तत्वम्, समासश्च । तिरश्चीनमिति । तिर्यङ्मानं, नानूचीनमाछ्यति । हेतुं चाह - अनूचीनं पशुशरीरानुगुणं मनुष्या आ छ्यन्ति न तिरश्चीनम् । तस्मात् व्यावृत्त्यर्थमेवं क्रियमाणं भवत्यस्य लौकिकात्पशोः ।।


### संयुक्तमन्त्रः
रख्ष॑साम्भा॒गो॑ऽसीति॑ स्थविम॒तो ब॒र्‌हिर॒क्त्वापा᳚स्यत्य॒स्नैव रख्षाꣳ॑सि नि॒रव॑दयत इ॒दम॒हꣳ रख्षो॑ऽध॒मन्तमो॑ नयामि॒ यो᳚ऽस्मान्द्वेष्टि॒ यञ्च॑ व॒यन्द्वि॒ष्म इत्या॑ह॒ द्वौ वाव पुरु॑षौ॒ यञ्चै॒व [46]  
द्वे॒ष्टि॒ यश्चै॑न॒न्द्वेष्टि॒ तावु॒भाव॑ध॒मन्तमो॑ नयति

### मन्त्रः
रख्ष॑साम्भा॒गो॑ऽसीति॑ स्थविम॒तो ब॒र्‌हिर॒क्त्वा ऽपा᳚स्यत्य् , अ॒स्नैव रख्षाꣳ॑सि नि॒रव॑दयते ।  
इ॒दम॒हꣳ रख्षो॑ऽध॒मन् तमो॑ नयामि ।  
यो᳚ऽस्मान् द्वेष्टि॒  यञ्च॑ व॒यन् द्वि॒ष्म इत्या॑ह ।  
द्वौ वाव पुरु॑षौ॒ ,  यञ्चै॒व द्वे॒ष्टि॒ यश्चै॑न॒न् द्वेष्टि॑ ।[46]  
तावु॒भाव् अ॑ध॒मन् तमो॑ नयति ।  

#### टीका
3रक्षसां भागोसीति ।। उपाकरणबर्हिषोर्मूलं लोहितेनाक्त्वा इमां दिशं निरस्यति । तदिदमाह - स्थविमत इति । स्थविमा स्थूलत्वम् । स्थलूदूरादिना यागादिलोपः गुणश्च । तेन तद्वान् प्रदेशो लक्ष्यते, मत्वर्थीयलोपो वा । तत आद्यादित्वात्तसिः । बर्हिः उपाकरणबर्हिः । 'रक्षांसि निरवदयते' इति वक्ष्यमाणत्वाद्विवेकलाभः । अस्नेति । असृजा । पद्वन्नादिना असन्भावः । निरवदानं विनाशनम् । इदमहमित्यादि । गतम् । अधमं तमः मृत्युः, नरकं वा ।।


### संयुक्तमन्त्रः
इ॒षे त्वेति॑ व॒पामुत्खि॑दती॒च्छत॑ इव॒ ह्ये॑ष यो यज॑ते॒ यदु॑पतृ॒न्द्याद्रु॒द्रो᳚ऽस्य प॒शून्घातु॑कस्स्या॒द्यन्नोप॑तृ॒न्द्यादय॑ता स्याद॒न्ययो॑पतृ॒णत्त्य॒न्यया॒ न धृत्यै॑

### मन्त्रः
इ॒षे त्वेति॑ व॒पामुत्खि॑दती॒च्छत॑ इव॒ ह्ये॑ष यो यज॑ते ।  
यदु॑पतृ॒न्द्याद् रु॒द्रो᳚ऽस्य प॒शून् घातु॑कस् स्यात् । यन्नोप॑तृ॒न्द्यादय॑ता स्यात् ।  
अ॒न्ययो॑पतृ॒णत्त्य् - अ॒न्यया॒ न । धृत्यै᳚ ।  

#### टीका
4इषे त्वेति ।। वपामुत्खिदति उद्धरति । खिद दैन्यै । इच्छत इवेति । यजमानस्येष्टत्वं दर्शयति ।यदुपतृन्द्यादिति । वपाश्रपणीभ्यां वपां यद्युपतृन्द्यात् हिंस्यात् रुद्रः पशूनां हननपरस्स्यात् । 'लषपदपत' इत्युकञ्, 'न लोकाव्यय' इति षष्ठीप्रतिषेधः । अथ यदि नोपतृन्द्यात् ताभ्यां तदा अयता अनियता स्यात् वपा । तस्मादन्यया एकया । अन्यया न । तद्धृत्यै धारणाय भवति । उ तृदिर् हिंसायाम्, 'एकान्याभ्यां समर्थाभ्याम्' इति निघाताभावः ।।


### संयुक्तमन्त्रः
घृ॒तेन॑ द्यावापृथिवी॒ प्रोर्ण्वा॑था॒मित्या॑ह॒ द्यावा॑पृथि॒वी ए॒व रसे॑नान॒क्त्यछि॑न्नः [47]  
राय॑स्सु॒वीर॒ इत्या॑ह यथाय॒जुरे॒वैतत्क्रू॒रमि॑व॒ वा ए॒तत्क॑रोति॒ यद्व॒पामु॑त्खि॒दत्यु॒र्व॑न्तरि॑ख्ष॒मन्वि॒हीत्या॑ह॒ शान्त्यै॒ प्र वा ए॒षो᳚ऽस्माल्लो॒काच्च्य॑वते॒ य प॒शुम्मृ॒त्यवे॑ नी॒यमा॑नमन्वा॒रभ॑ते वपा॒श्रप॑णी॒ पुन॑र॒न्वार॑भते॒ऽस्मिन्ने॒व लो॒के प्रति॑ तिष्ठत्य

### मन्त्रः
"घृ॒तेन॑ द्यावापृथिवी॒ प्रोर्ण्वा॑था॒म्" इत्या॑ह ।    
द्यावा॑पृथि॒वी ए॒व रसे॑नान॒क्ति ।  
अछि॑न्नो राय॑स् सु॒वीर॒ इत्या॑ह ।[47]  य॒था॒य॒जुर् ए॒वैतत् ।  
क्रू॒रमि॑व॒ वा ए॒तत् क॑रोति॒ यद्व॒पामु॑त्खि॒दति॑ ।  
"उ॒र्व॑न्तरि॑ख्ष॒मन्वि॒हि" + इत्या॑ह । शान्त्यै᳚ ।  
प्र वा ए॒षो᳚ऽस्माल् लो॒काच् च्य॑वते॒ , य प॒शुम् मृ॒त्यवे॑ नी॒यमा॑नमन्वा॒रभ॑ते ।  
व॒पा॒श्रप॑णी॒ पुन॑र॒न्वार॑भते॒ , ऽस्मिन्न् ए॒व लो॒के प्रति॑ तिष्ठति ।  

#### टीका
5धृतेनेति ।। वपाश्रपण्येका । वपया प्रोर्णोति । द्यावापृथिवी इति । 'दिवो द्यावा' इति द्यावादेशः, 'वा छन्दसि' इति पूर्वसवर्णदीर्घत्वम्, 'देवताद्वन्द्वे च' इत्युदात्तत्वम् । अच्छिन्न इति । वपामधस्तात्परिवासयति । क्रूरमिवेत्यादि । महदन्तरिक्षमनुच्छेत्युक्त्वा वपामादायेति तच्छान्त्यै भवति । प्र वा एष इति । गतम् ।।


### संयुक्तमन्त्रः
अ॒ग्निना॑ पु॒रस्ता॑देति॒ रख्ष॑सा॒मप॑हत्या॒ अथो॑ दे॒वता॑ ए॒व ह॒व्येन॑ [48]  
अन्वे॑ति॒ नान्त॒ममङ्गा॑र॒मति॑ हरे॒द्यद॑न्त॒ममङ्गा॑रमति॒हरे᳚द्दे॒वता॒ अति॑ मन्येत॒

### मन्त्रः
अ॒ग्निना॑ पु॒रस्ता॑देति । रख्ष॑सा॒मप॑हत्यै ।  
अथो॑ दे॒वता॑ ए॒व ह॒व्येनान्वे॑ति । [48]  
नान्त॒ममङ्गा॑र॒मति॑ हरेत् ।  
यद् अ॑न्त॒मम् अङ्गा॑रमति॒हरे᳚द् , दे॒वता॒ अति॑ मन्येत ।  

#### टीका
6अग्निनेति ।। उल्मुकेन सहाग्रतो गच्छति रक्षसामपघातार्थम् । अपि च देवता एव ह्येनाननुगच्छति, सर्वदेवतात्मकत्वादग्रेः । नान्तममिति । अन्तं सर्वान्त्यमङ्गारमाहवनीयस्थं नातिहरेत् अतिक्रम्य न गच्छेत् । अन्तममितीकारलोपश्छान्दसः । यद्वा - अन्तमं अन्तिकतमं सन्निहिततमं 'अन्तात्यन्ते' इति (?)[तमेतादेश्च]' इति तादिलोपः । प्रथमं सन्निहिते त्वङ्गारे बर्हिषोग्रमुपास्यति ।।

### संयुक्तमन्त्रः
वायो॒ वीहि॑ स्तो॒काना॒मित्या॑ह॒ तस्मा॒द्विभ॑क्तास्स्तो॒का अव॑ पद्य॒न्तेऽग्रँ॒व्वा ए॒तत्प॑शू॒नाय्ँयद्व॒पाग्र॒मोष॑धीनाम्ब॒र्‌हिरग्रे॑णै॒वाग्र॒ꣳ॒ सम॑र्धय॒त्यथो॒ ओष॑धीष्वे॒व प॒शून्प्रति॑ ष्ठापयति॒


### मन्त्रः
वायो॒ वीहि॑ स्तो॒काना॒मित्या॑ह॒ तस्मा॒द्विभ॑क्तास्स्तो॒का अव॑ पद्य॒न्ते ।   
अग्रँ॒व् वा ए॒तत् प॑शू॒नाँय् , यद् व॒पाग्र॒मोष॑धीनाम् ब॒र्‌हिरग्रे॑णै॒वाग्र॒ꣳ॒ सम॑र्धयति ।  
अथो॒ ओष॑धीष्वे॒व प॒शून् प्रति॑ ष्ठापयति ।  

#### टीका
17वायो वीहीति ।। उपासनमन्त्रः बर्हिषः । तमेतादेश्च इति चादिलोपः, छान्दसमन्तोदात्तत्वम्, उदात्तनिवृत्तिस्वरो वा । यद्यस्तमतीत्य गच्छेत् देवता अतिमन्येत । तस्मादिति । विविधं गच्छ, ष्टथक्पृथग्गच्छेति मन्त्रवचनात् विभक्ताः स्तोका वपाबिन्दवः ष्टथिव्यामवपद्यन्ते । अग्रं वा इति । वपानाम पशूनामग्रं प्रधानं, बर्हिर्नाम ओषधीनामग्रम् । अग्रेणैवेत्यादि । गतम् ।।

### संयुक्तमन्त्रः
स्वाहा॑कृतीभ्य॒ प्रेष्येत्या॑ह [49]  
य॒ज्ञस्य॒ समि॑ष्ट्यै

### मन्त्रः
"स्वाहा॑कृतीभ्य॒ प्रेष्य"+ इत्या॑ह ।[49]  
य॒ज्ञस्य॒ समि॑ष्ट्यै ।  

#### टीका
8स्वाहाकृतीभ्य इति मैत्रावरुणं संप्रेष्यति 'होता यक्षदग्निम्' इति । योयमन्त्यः प्रयाजः स स्वाहाकृतिशब्देनोच्यते । देवताबहुत्वाद्बहुवचनम् । स हि 'वपामेकः परि शये' इति पूर्वं न कृतः, स इदानीं क्रियमाणो यज्ञस्य समष्ट्यै सम्यग्यागनिवृत्त्यर्थं भवति । स्वाहाशब्देन ऊर्यादित्वेन गतित्वात् 'तादौ च' इति गतेः प्रकृतिस्वरत्वम्, छान्दसं क्तिनो दीर्घत्वं सांहितिकम् ।।


### संयुक्तमन्त्रः
प्राणापा॒नौ वा ए॒तौ प॑शू॒नाय्ँयत्पृ॑षदा॒ज्यमा॒त्मा व॒पा पृ॑षदा॒ज्यम॑भि॒घार्य॑ व॒पाम॒भि घा॑रयत्या॒त्मन्ने॒व प॑शू॒नाम्प्रा॑णापा॒नौ द॑धाति


### मन्त्रः
प्रा॒णा॒पा॒नौ वा ए॒तौ प॑शू॒नाँय् , यत् पृ॑षदा॒ज्यमा॒त्मा व॒पा ।  
पृ॒ष॒दा॒ज्यम् अ॑भि॒घार्य॑ व॒पाम॒भि घा॑रयति ।  
आ॒त्मन्ने॒व प॑शू॒नाम् प्रा॑णापा॒नौ द॑धाति ।  

#### टीका
9प्राणापानाविति ।। पृषदाज्यं नाम दधिमिश्रमाज्यं तत्प्राणापानस्थानीयम् । पशूनामात्मस्थानीया वपा । पृषदाज्यमित्यादि । गतम् । उपरि घृतासेचनमभिघारः ।।


### संयुक्तमन्त्रः
स्वाहो॒र्ध्वन॑भसम्मारु॒तङ्ग॑च्छत॒मित्या॑हो॒र्ध्वन॑भा ह स्म॒ वै मा॑रु॒तो दे॒वानाँ᳚व्वपा॒श्रप॑णी॒ प्रह॑रति॒ तेनै॒वैने॒ प्र ह॑रति॒ विषू॑ची॒ प्र ह॑रति॒ तस्मा॒द्विष्व॑ञ्चौ प्राणापा॒नौ ॥ [50]  


### मन्त्रः
"स्वाहो॒र्ध्वन॑भसम्मारु॒तङ् ग॑च्छत॒म्" इत्या॑ह ।   
उ॒र्ध्वन॑भा ह स्म॒ वै मा॒रु॒तो दे॒वानाँ᳚व् वपा॒श्रप॑णी॒ प्रह॑रति ।  
तेनै॒वैने॒ प्र ह॑रति॒ , विषू॑ची॒ प्र ह॑रति ।  
तस्मा॒द् विष्व॑ञ्चौ प्राणापा॒नौ ॥ [50]  


#### टीका
10स्वाहोर्ध्वनभसमिति वपाश्रपण्योः प्रहरणम् । ऊर्ध्वनभा नाम देवानां वपाश्रपण्योः प्रहर्ता । तेनैवैते प्रहृते भवतः, अनेनैव मन्त्रेण प्रहरणात् । विषूची इति । विष्वङ् नाना अञ्चत इति विषूच्यौ व्यत्यस्ताग्रे । पूर्ववत्पूर्वसवर्णदीर्घत्वम्, 'चौ' इति पूर्वपदस्य दीर्घत्वम् । धातोरनच्कत्वाद्दीर्घश्च । परत्वान्निपातस्वर आद्युदात्तः प्रवर्तते । यद्वा - अव्ययपूर्वपदप्रकृतिस्वरत्वं, गत्याद्यभावात् कृदुत्तरपदप्रकृतिस्वराप्रसङ्गः । 'चौ' इत्यन्तोदात्तत्वं व्यत्ययेन न प्रवर्तते । तस्मादिति । ऊर्ध्वगतिः प्राणः, अधोगतिरपान इति विष्वक्त्वमनयोः । अव्ययपूर्वपदप्रकृतिस्वरत्वम् ।।

इति षष्ठे तृतीये नवमोनुवाकः ॥  


## अनुवाकः १०

### संयुक्तमन्त्रः
प॒शुमा॒लभ्य॑ पुरो॒डाश॒न्निर्व॑पति॒ समे॑धमे॒वैन॒मा ल॑भते

### मन्त्रः
प॒शुमा॒लभ्य॑ पुरो॒डाश॒न् निर्व॑पति ।  
समे॑धम् ए॒वैन॒मा ल॑भते ।

#### टीका
1पशुमालभ्येत्यादि ।। पशोस्संज्ञपनानन्तरं पुरोडाशं निर्वपति, यजनानन्तरमेव वा । एवं हि समेधसमेवैनमालभते मेधानुरूपोयमालब्धो भवति । आनुरूप्ये अव्ययीभावः । यद्वा - समेधसं सरसमेवालभते, ओषधिनिमित्तत्वात्सारस्यम् ।।


### संयुक्तमन्त्रः
व॒पया᳚ प्र॒चर्य॑ पुरो॒डाशे॑न॒ प्र च॑र॒त्यूर्ग्वै पु॑रो॒डाश॒ ऊर्ज॑मे॒व प॑शू॒नाम्म॑ध्य॒तो द॑धा॒त्यथो॑ प॒शोरे॒व छि॒द्रमपि॑ दधाति पृषदा॒ज्यस्यो॑प॒हत्य॒ त्रि पृ॑च्छति शृ॒तꣳ ह॒वीः (३) श॑मित॒रिति॒ त्रिष॑त्या॒ हि दे॒वा योऽशृ॑तꣳ शृ॒तमाह॒ स एन॑सा प्राणापा॒नौ वा ए॒तौ प॑शू॒नाम् [51]  
यत्पृ॑षदा॒ज्यम्प॒शो खलु॒ वा आल॑ब्धस्य॒ हृद॑यमा॒त्माभि समे॑ति॒ यत्पृ॑षदा॒ज्येन॒ हृद॑यमभिघा॒रय॑त्या॒त्मन्ने॒व प॑शू॒नाम्प्रा॑णापा॒नौ द॑धाति

### मन्त्रः
व॒पया᳚ प्र॒चर्य॑ पुरो॒डाशे॑न॒ प्र च॑रति ।  
ऊर्ग्वै पु॑रो॒डाश॒ ऊर्ज॑मे॒व प॑शू॒नाम् म॑ध्य॒तो द॑धाति ।  
अथो॑ प॒शोरे॒व छि॒द्रमपि॑ दधाति ।  
पृ॒ष॒दा॒ज्यस्यो॑प॒हत्य॒ त्रि पृ॑च्छति ।  
शृ॒तꣳ ह॒वीः (३) श॑मित॒रिति॑ ।  
त्रिष॑त्या॒ हि दे॒वाः । योऽशृ॑तꣳ शृ॒तमाह॒ स एन॑सा ।  
प्राणापा॒नौ वा ए॒तौ प॑शू॒नाम् ।[51]  
यत् पृ॑षदा॒ज्यम् प॒शो खलु॒ वा आल॑ब्धस्य॒ हृद॑यमा॒त्माभि समे॑ति ।  
यत् पृ॑षदा॒ज्येन॒ हृद॑यमभिघा॒रय॑त्य् आ॒त्मन्ने॒व प॑शू॒नाम् प्रा॑णापा॒नौ द॑धाति ।  

#### टीका
2वपयेति ।। वपाप्रचरणानन्तरं पुरोडाशेन प्रचरितव्यम् । ऊर्ग्वा इत्यादि । गतम् । मध्यत इति । वपाहविर्यागयोर्मध्ये पुरोडाशयागात् पशूनां मध्ये अन्नमेव दधाति । अपि च यच्छिद्रं वपासुषिरं पशोस्तदप्यपिदधाति तिरोदधाति घट्टयति । पृषदाज्यस्येत्यादि । जुह्वा स्रुवेण पृषदाज्यस्य एकदेशमुपहत्य पार्श्वत आदाय । यद्वा - कर्मणस्सम्प्रदानत्वाच्चतुर्थ्यर्थे षष्ठी । पृषदाज्यं गृहीत्वा शमितारं त्रिः पृच्छति । हे शमितः कि शृतं पक्वं हव्यम् । अनन्त्यस्यापि 'प्रश्नाख्ययोः' इति प्लुतः । 'शृतं पाके' इति निपात्यते । त्रिषत्या हीति । त्रिरुक्तं सत्यं श्रद्धेयं येषां ते त्रिषत्याः । सुषामादित्वात्षत्वम् । य इत्यादि । यश्शमिता अशृतमेव हविः शृतमाह शृतमिति ब्रूते स एनसा उपलक्षितो भवति । सहयोगे वा तृतीया, एनस्वी भवति । तस्मात् शृते सत्यमेव शृतं ब्रूयात् । प्राणापानावित्यादि । गतम् । अभिसमेतीति । आभिमुख्येन हृदयप्रदेशमागच्छति । गतमन्यत् ।।


### संसुक्तमन्त्रः
प॒शुना॒ वै दे॒वास्सु॑व॒र्गल्ँलो॒कमा॑य॒न्ते॑ऽमन्यन्त मनु॒ष्या॑ नो॒ऽन्वाभ॑विष्य॒न्तीति॒ तस्य॒ शिर॑श्छि॒त्त्वा मेध॒म्प्राख्षा॑रय॒न्थ्स प्र॒ख्षो॑ऽभव॒त्तत्प्र॒ख्षस्य॑ प्रख्ष॒त्वय्ँयत्प्ल॑ख्षशा॒खोत्त॑रब॒र्‌हिर्भव॑ति॒ समे॑धस्यै॒व [52]  
प॒शोरव॑ द्यति प॒शुव्ँवै ह्रि॒यमा॑ण॒ꣳ॒ रख्षा॒ꣳ॒स्यनु॑ सचन्तेऽन्त॒रा यूप॑ञ्चाहव॒नीय॑ञ्च हरति॒ रख्ष॑सा॒मप॑हत्यै

### मन्त्रः
प॒शुना॒ वै दे॒वास् सु॑व॒र्गल्ँ लो॒कमा॑यन् ।  
ते॑ऽमन्यन्त -  मनु॒ष्या॑ नो॒ऽन्वाभ॑विष्य॒न्तीति॑ ।  
तस्य॒ शिर॑श् छि॒त्त्वा मेध॒म् प्राख्षा॑रयन् ।  
स प्र॒ख्षो॑ऽभवत् ।
तत्प्र॒ख्षस्य॑ प्रख्ष॒त्वँय् , यत् प्ल॑ख्षशा॒खोत्त॑रब॒र्‌हिर्भव॑ति ।  
समे॑धस्यै॒व प॒शोरव॑ द्यति ।[52]  
प॒शुव्ँ वै ह्रि॒यमा॑ण॒ꣳ॒ रख्षा॒ꣳ॒स्यनु॑ सचन्ते ऽन्त॒रा यूप॑ञ् चाहव॒नीय॑ञ् च हरति । रख्ष॑सा॒मप॑हत्यै ।

#### टीका
3पशुना वा इत्यादि ।। पशुना स्वर्गं गता देवाः मनुष्याणामपि पशुना अन्वागमनमाशङ्कमानास्तन्मा भूदिति तस्य पशोश्शिरश्छित्त्वा मेधं रसं प्राक्षारयन् । प्रक्षरणात्प्रक्षः, । कपिलकादित्वाल्लत्वविकल्पः, क्षरेश्छान्दसो डः । यदिति । प्लक्षो वृक्षविशेषः । उत्तरबर्हिरिति संज्ञा, यत्रावदानान्यवद्यति । समेधस्येति । सरसस्यैव पशोरवदानं कृतं भवति, प्लक्षशाखायामवदानात् । पशुं वा इत्यादि । पशुमवदानार्थं ह्रियमाणं रक्षांस्यनुसचन्ते पृष्ठतो भजन्ते । तस्माद्यूपाहवनीययोर्मध्येन हरति । 'अन्तराऽन्तरोण' इति द्वितीया । तद्रक्षसामपहत्यै भवति तद्रक्षसां प्रवेशाभावाय ।।


### संयुक्तमन्त्रः
प॒शोर्वा आल॑ब्धस्य॒ मनोऽप॑ क्रामति म॒नोता॑यै ह॒विषो॑ऽवदी॒यमा॑न॒स्यानु॑ ब्रू॒हीत्या॑ह॒ मन॑ ए॒वास्याव॑ रुन्द्ध॒

### मन्त्रः
प॒शोर्वा आल॑ब्धस्य॒ मनोऽप॑ क्रामति ।  
"म॒नोता॑यै ह॒विषो॑ऽवदी॒यमा॑न॒स्यानु॑ ब्रू॒हि"+ इत्या॑ह ।  
मन॑ ए॒वास्याव॑ रुन्धे ।  

#### टीका
4पशोर्वा इत्यादि ।। अपक्रमणं नाशः । मनोताया इति संप्रैषः । मनोता अग्निः, यथा - 'त्वं ह्यग्रे प्रथमो मनोता' इति । मनसा उता मनोता । पृषोदरादिः ।।


### संयुक्तमन्त्रः
एका॑दशाव॒दाना॒न्यव॑ द्यति॒ दश॒ वै प॒शो प्रा॒णा आ॒त्मैका॑द॒शो यावा॑ने॒व प॒शुस्तस्याव॑ [53]  
द्य॒ति॒ हृद॑य॒स्याग्रेऽव॑ द्य॒त्यथ॑ जि॒ह्वाया॒ अथ॒ वख्ष॑सो॒ यद्वै हृद॑येनाभि॒गच्छ॑ति॒ तज्जि॒ह्वया॑ वदति॒ यज्जि॒ह्वया॒ वद॑ति॒ तदुर॒सोऽधि॒ निर्व॑दत्ये॒तद्वै प॒शोर्य॑थापू॒र्वय्ँयस्यै॒वम॑व॒दाय॑ यथा॒काम॒मुत्त॑रेषामव॒द्यति॑ यथापू॒र्वमे॒वास्य॑ प॒शोरव॑त्तम्भवति मध्य॒तो गु॒दस्याव॑ द्यति मध्य॒तो हि प्रा॒ण उ॑त्त॒मस्याव॑ द्यति [54]  
उ॒त्त॒मो हि प्रा॒णो यदीत॑रँ॒य्यदीत॑रमु॒भय॑मे॒वाजा॑मि॒

### मन्त्रः
एका॑दशाव॒दाना॒न्यव॑ द्यति ।  
दश॒ वै प॒शो प्रा॒णा आ॒त्मैका॑द॒शः ।  
यावा॑ने॒व प॒शुस् तस्याव॑ द्यति [53] ।  
हृद॑य॒स्याग्रेऽव॑ द्य॒त्यथ॑ जि॒ह्वाया॒ , अथ॒ वख्ष॑सः ।  
यद्वै हृद॑येनाभि॒गच्छ॑ति॒ तज्जि॒ह्वया॑ वदति ।  
यज्जि॒ह्वया॒ वद॑ति॒ तदुर॒सोऽधि॒ निर्व॑दति ।  
ए॒तद्वै प॒शोर् य॑थापू॒र्वय्ँ यस्यै॒वम॑व॒दाय॑ यथा॒काम॒म् उत्त॑रेषामव॒द्यति॑ ।  

य॒था॒पू॒र्वम् ए॒वास्य॑ प॒शोरव॑त्तम् भवति ।  
म॒ध्य॒तो गु॒दस्याव॑ द्यति , मध्य॒तो हि प्रा॒ण उ॑त्त॒मस्याव॑ द्यति ।[54]  
उ॒त्त॒मो हि प्रा॒णो यदीत॑रँ॒य् , यदीत॑रम् उ॒भय॑मे॒वाजा॑मि ।  

#### टीका
5एकादशेति ।। प्रयाजेषु व्याख्यातम् । हृदयस्येत्यादिक्रमविधिः । यद्वा इति क्रमसमर्थनम् । हृदयस्थितं जिह्रयाऽवद्यति । तदुरसोधि निर्वदति उरसा ऊर्ध्वं निष्क्रम्य उरोबलेन वाग्रूपेणावतिष्ठते । एतद्वा इति । एतावदेव पशोः यथापूर्वं आनुपूर्व्येणावदेयं अर्थक्रमानुरोधादेव हृदयादीनि त्रीण्यङ्गानि लोकेऽपि प्रसिद्धक्रमाणि । एवमनेन क्रमेणावदायोत्तरेषामष्टानामङ्गानां यथाकाममवद्यति; अर्थक्रमाभावात् स्वाभिमतेन क्रमेणावद्यति अस्यैव पशोः यथापूर्वमेवावदानं कृतं भवति । क्रमाभावान्नातिक्रमेणावत्तं भवति । मध्यत इति । केचिदाहुः - पञ्चानामवदाय ततो गुदस्यावद्यतीति । तेन सामर्थ्याद्विकल्प इति । अन्य आहुः - गुदं त्रेधा कृत्वा मध्यमस्यावद्यति उत्तमस्य वेति । मध्यतो हि देहे प्राणोवतिष्ठते । उत्तमः उद्गततमो हि प्राणः मुखनासिकेन निर्गतत्वात् । यदीतरमिति । 'नेतराच्छन्दसि' इत्यडादेशाभावः । अन्यतरपक्षसमाश्रयणेऽपि न दोष इति प्रतिपादयितुं वीप्सादिमध्यतोपादानम् । यदि वा उत्तमस्योभयमप्येतत् । अजामि आलस्यरहितं निर्दोषमिति यावत् ।।


### संयुक्तमन्त्रः
जाय॑मानो॒ वै ब्रा᳚ह्म॒णस्त्रि॒भिर्‌ऋ॑ण॒वा जा॑यते ब्रह्म॒चर्ये॒णर्‌षि॑भ्यो य॒ज्ञेन॑ दे॒वेभ्य॑ प्र॒जया॑ पि॒तृभ्य॑ ए॒ष वा अ॑नृ॒णो य पु॒त्री यज्वा᳚ ब्रह्मचारिवा॒सी तद॑व॒दानै॑रे॒वाव॑ दयते॒ तद॑व॒दाना॑नामवदान॒त्वन्

### मन्त्रः
जाय॑मानो॒ वै ब्रा᳚ह्म॒णस्त्रि॒भिर्‌ऋ॑ण॒वा जा॑यते ।  
ब्र॒ह्म॒चर्ये॒ण॒ र्‌षि॑भ्यो , य॒ज्ञेन॑ दे॒वेभ्य॑ , प्र॒जया॑ पि॒तृभ्यः॑ ।  
ए॒ष वा अ॑नृ॒णो य पु॒त्री यज्वा᳚ ब्रह्मचारिवा॒सी , तद॑व॒दानै॑रे॒वाव॑ दयते ।  
तद॑व॒दाना॑नाम् अवदान॒त्वम् ।  

#### टीका
6जायमान इत्यादि ।। जायमानावस्थ एव त्रिभिः ऋणैः ऋणवान् जायते ब्राह्मणः । 'छन्दसीवनिपौ' इति वनिप्प्रत्ययः, प्रत्ययान्तोदात्तत्वम् । यद्वा - 'ह्रस्वनुड्भ्यां मतुप्' इति विधीयमानस्यापि भवति । तदवदानैरिति । यद्देवेभ्यः ऋणं तदवदानैः हृदयादिभिः [वि]युज्यमानैरवदयते विनाशयति । एवमेषामवदानत्वमिति स्तुतिः । करणे ल्युट् ।।


### संयुक्तमन्त्रः
दे॑वासु॒रास्सय्ँय॑त्ता आस॒न्ते दे॒वा अ॒ग्निम॑ब्रुव॒न्त्वया॑ वी॒रेणासु॑रान॒भि भ॑वा॒मेति॑ [55]  
सो᳚ऽब्रवी॒द्वरँ॑व्वृणै प॒शोरु॑द्धा॒रमुद्ध॑रा॒ इति॒ स ए॒तमु॑द्धा॒रमुद॑हरत॒ दो पू᳚र्वा॒र्धस्य॑ गु॒दम्म॑ध्य॒तश्श्रोणि॑ञ्जघना॒र्धस्य॒ ततो॑ दे॒वा अभ॑व॒न्परासु॑रा॒

### मन्त्रः
दे॑वासु॒रास् सय्ँय॑त्ता आस॒न् , ते दे॒वा अ॒ग्निम॑ब्रुव॒न् -
त्वया॑ वी॒रेणासु॑रान॒भि भ॑वा॒मेति॑ ।[55]  

सो᳚ऽब्रवी॒द् वरँ॑व् वृणै ,
प॒शोर् उ॑द्धा॒रम् उद्ध॑रा॒ इति॑ ।  

स ए॒तम् उ॑द्धा॒रम् उद॑हरत॒ , दो पू᳚र्वा॒र्धस्य॑ गु॒दम् म॑ध्य॒तश्श्रोणि॑ञ् जघना॒र्धस्य॒ , ततो॑ दे॒वा अभ॑व॒न् परासु॑राः ।

#### टीका
7देवासुरा इत्यादि ।। गतम् । उद्धारमिति । उत्कृष्टं हरणमुद्धारः ज्येष्ठभाग इति प्रसिद्धः यस्सामान्यभागस्योपरिभागः, तमहमुद्धारैरुद्धरेयेति । स एतमिति । एतं वक्ष्यमाण दोःप्रभृतिमुद्धारत्वेनोदहरताग्निः । अत्र 'अक्ष्णयाऽव द्यति' इति वक्ष्यमाणत्वात् दक्षिणा दोस्सव्या श्रोणिरिति गम्यते । ततोग्रिना वीरेण देवा अभवन् भूतिमन्तस्सपन्नाः । असुराश्च पराभूताः । 'चादिलोपे विभाषा' इति निघाताभावः ।।

### संयुक्तमन्त्रः
यत्त्र्य॒ङ्गाणाꣳ॑ समव॒द्यति॒ भ्रातृ॑व्या॒भिभूत्यै॒ भव॑त्या॒त्मना॒ परा᳚स्य॒ भ्रातृ॑व्यो भवत्य्

### मन्त्रः
यत्त्र्य॒ङ्गाणाꣳ॑ समव॒द्यति॒ , भ्रातृ॑व्या॒भिभूत्यै ।  
भव॑त्या॒त्मना॒ परा᳚स्य॒ भ्रातृ॑व्यो भवति ।  

#### टीका
8यत्त्र्यङ्गाणामिति ।। त्रीण्यङ्गानि त्र्यङ्गानि । 'दिक्संख्ये संज्ञायाम्' इति समासः सप्तर्षिवत् । तेषां दोःप्रभृतीनां समवदानमेकत्रावदानम् । भ्रातृव्याभिभूत्यै भवतीत्यादि । गतम् ।।

### संयुक्तमन्त्रः
अख्ष्ण॒याव॑ द्यति॒ तस्मा॑दख्ष्ण॒या प॒शवोऽङ्गा॑नि॒ प्र ह॑रन्ति॒ प्रति॑ष्ठित्यै ॥ [56]  

### मन्त्रः
अ॒ख्ष्ण॒याऽव॑ द्यति ।
तस्मा॑दख्ष्ण॒या प॒शवोऽङ्गा॑नि॒ प्र ह॑रन्ति॒ , प्रति॑ष्ठित्यै ॥ [56]  

#### टीका
10अक्ष्णयेति ।। दक्षिणस्या दोष्णः सव्यायाश्च श्रोणेरवदानात् । तस्मादित्यादि । व्याख्यातम् । तस्मादक्ष्णयाऽवदानं प्रतिष्ठित्यै भवति ।।

इति षष्ठे तृतीये दशमोनुवाकः ॥  


## अनुवाकः ११

### संयुक्तमन्त्रः
मेद॑सा॒ स्रुचौ॒ प्रोर्णो॑ति॒ मेदो॑रूपा॒ वै प॒शवो॑ रू॒पमे॒व प॒शुषु॑ दधाति यू॒षन्न॑व॒धाय॒ प्रोर्णो॑ति॒ रसो॒ वा ए॒ष प॑शू॒नाय्ँयद्यू रस॑मे॒व प॒शुषु॑ दधाति

### मन्त्रः
मेद॑सा॒ स्रुचौ॒ प्रोर्णो॑ति । मेदो॑रूपा॒ वै प॒शवो॑ , रू॒पमे॒व प॒शुषु॑ दधाति ।  

यू॒षन्न॑व॒धाय॒ प्रोर्णो॑ति । रसो॒ वा ए॒ष प॑शू॒नाँय् , यद्यू रस॑मे॒व प॒शुषु॑ दधाति ।

#### टीका
1मेदसेत्यादिवर्गः ।। ऊधसो मांसं मेदः । स्रुचौ जुहूपभृतौ । मेदोरूपाः मेदस्स्वभावाः पशवः । यूषन्निति । रसात्स्रुतं जलम् । पद्दन्नादिना यूषन्भावः, 'सुपां सुलुक्' इति सप्तम्या लुक् । अवधाय प्रक्षिप्य । रसो वा इत्यादि । गतम् ॥


### संयुक्तमन्त्रः
पा॒र्श्वेन॑ वसाहो॒मम्प्र यौ॑ति॒ मध्यँ॒व्वा ए॒तत्प॑शू॒नाय्ँयत्पा॒र्श्वꣳ रस॑ ए॒ष प॑शू॒नाय्ँयद्वसा॒ यत्पा॒र्श्वेन॑ वसाहो॒मम्प्र॒यौति॑ मध्य॒त ए॒व प॑शू॒नाꣳ रस॑न्दधाति॒ घ्नन्ति॑ [57]  
वा ए॒तत्प॒शुय्ँयथ्सं᳚ज्ञ॒पय॑न्त्यै॒न्द्र खलु॒ वै दे॒वत॑या प्रा॒ण ऐ॒न्द्रो॑ऽपा॒न ऐ॒न्द्र प्रा॒णो अङ्गे॑अङ्गे॒ नि दे᳚ध्य॒दित्या॑ह प्राणापा॒नावे॒व प॒शुषु॑ दधाति॒ देव॑ त्वष्ट॒र्भूरि॑ ते॒ सꣳस॑मे॒त्वित्या॑ह त्वा॒ष्ट्रा हि दे॒वत॑या प॒शवो॒ विषु॑रूपा॒ यथ्सल॑ख्ष्माणो॒ भव॒थेत्या॑ह॒ विषु॑रूपा॒ ह्ये॑ते सन्त॒स्सल॑ख्ष्माण ए॒तर्‌हि॒ भव॑न्ति देव॒त्रा यन्त᳚म् [58]  
अव॑से॒ सखा॒योऽनु॑ त्वा मा॒ता पि॒तरो॑ मद॒न्त्वित्या॒हानु॑मतमे॒वैन॑म्मा॒त्रा पि॒त्रा सु॑व॒र्गल्ँलो॒कङ्ग॑मयत्यर्ध॒र्चे व॑साहो॒मञ्जु॑होत्य॒सौ वा अ॑र्ध॒र्च इ॒यम॑र्ध॒र्च इ॒मे ए॒व रसे॑नानक्ति॒ दिशो॑ जुहोति॒ दिश॑ ए॒व रसे॑नान॒क्त्यथो॑ दि॒ग्भ्य ए॒वोर्ज॒ꣳ॒ रस॒मव॑ रुन्द्धे प्राणापा॒नौ वा ए॒तौ प॑शू॒नाय्ँयत्पृ॑षदा॒ज्यव्ँवा॑नस्प॒त्या खलु॑ [59]  
वै दे॒वत॑या प॒शवो॒ यत्पृ॑षदा॒ज्यस्यो॑प॒हत्याह॒ वन॒स्पत॒येऽनु॑ ब्रूहि॒ वन॒स्पत॑ये॒ प्रेष्येति॑ प्राणापा॒नावे॒व प॒शुषु॑ दधात्य॒न्यस्या᳚न्यस्य समव॒त्तꣳ स॒मव॑द्यति॒ तस्मा॒न्नाना॑रूपा प॒शवो॑


### मन्त्रः
पा॒र्श्वेन॑ वसाहो॒मम्प्र यौ॑ति॒ , मध्यँ॒व् वा ए॒तत्प॑शू॒नाँय् , यत्पा॒र्श्वꣳ रस॑ ए॒ष प॑शू॒नाय्ँ यद्वसा॒ , यत्पा॒र्श्वेन॑ वसाहो॒मम्प्र॒यौति॑ , मध्य॒त ए॒व प॑शू॒नाꣳ रस॑न् दधाति ।  

घ्नन्ति॑  वा ए॒तत् प॒शुय्ँ यथ्सं᳚ज्ञ॒पय॑न्ति ।[57]   
ए॒न्द्र खलु॒ वै दे॒वत॑या प्रा॒ण , ऐ॒न्द्रो॑ऽपा॒न , ऐ॒न्द्र प्रा॒णो अङ्गे॑अङ्गे॒ नि दे᳚ध्य॒दित्या॑ह ।   
प्रा॒णा॒पा॒नावे॒व प॒शुषु॑ दधाति ।  
"देव॑ त्वष्ट॒र्भूरि॑ ते॒ सꣳस॑मे॒त्व्" इत्या॑ह । त्वा॒ष्ट्रा हि दे॒वत॑या प॒शवः॑ ।  
"विषु॑रूपा॒ यथ् सल॑ख्ष्माणो॒ भव॒थ" इत्या॑ह ।  
विषु॑रूपा॒ ह्ये॑ते सन्त॒स् सल॑ख्ष्माण ए॒तर्‌हि॒ भव॑न्ति ।   
दे॒व॒त्रा यन्त᳚म् अव॑से॒ सखा॒यो , ऽनु॑ त्वा मा॒ता पि॒तरो॑ मद॒न्त्वित्याह ।[58]  
अनु॑मतम् ए॒वैन॑म् मा॒त्रा पि॒त्रा सु॑व॒र्गल्ँ लो॒कङ् ग॑मयति ।  

अ॒र्ध॒र्चे व॑साहो॒मञ् जु॑होति । अ॒सौ वा अ॑र्ध॒र्च इ॒यम् अ॑र्ध॒र्च , इ॒मे ए॒व रसे॑नानक्ति ।
दिशो॑ जुहोति॒ , दिश॑ ए॒व रसे॑नानक्ति ।  
अथो॑ दि॒ग्भ्य ए॒वोर्ज॒ꣳ॒ रस॒मव॑ रुन्धे ।
प्रा॒णा॒पा॒नौ वा ए॒तौ प॑शू॒नाम् ।   
यत् पृ॑षदा॒ज्यव्ँ वा॑नस्प॒त्या खलु॒ वै दे॒वत॑या प॒शवो॒
यत् पृ॑षदा॒ज्यस्यो॑प॒हत्याह ।[59]  

वन॒स्पत॒येऽनु॑ ब्रूहि॒ -  "वन॒स्पत॑ये॒ प्रेष्ये"ति॑ ।
प्रा॒णा॒पा॒नावे॒व प॒शुषु॑ दधाति ।  
अ॒न्यस्या᳚न्यस्य समव॒त्तꣳ स॒मव॑द्यति ।   
तस्मा॒न् नाना॑रूपा प॒शवः॑ ।

#### टीका
2पार्श्वेनेति ।। पार्श्वाख्येन पश्वङ्गेन वसाहोमं वसां हेतव्यां प्रयौति आलोळयति । रसात्मको द्रव्य विशेषो वसा । पशुषु अवदानेषु ।।


### संयुक्तमन्त्रः
यू॒ष्णोप॑ सिञ्चति॒ रसो॒ वा ए॒ष प॑शू॒नाय्ँयद्यू रस॑मे॒व प॒शुषु॑ दधा॒ति

### मन्त्रः
यू॒ष्णोप॑ सिञ्चति ।  
रसो॒ वा ए॒ष प॑शू॒नाँय् , यद् यू रस॑म् ए॒व प॒शुषु॑ दधाति ।  

#### टीका
3यूष्णेत्यादि ।। गतम् ।।


### संयुक्तमन्त्रः
इडा॒मुप॑ ह्वयते प॒शवो॒ वा इडा॑ प॒शूने॒वोप॑ ह्वयते च॒तुरुप॑ ह्वयते [60]  
चतु॑ष्पादो॒ हि प॒शवो॒

### मन्त्रः
इडा॒मुप॑ ह्वयते ।
प॒शवो॒ वा इडा᳚ । प॒शूने॒वोप॑ ह्वयते ।  
च॒तुरुप॑ ह्वयते , चतु॑ष्पादो॒ हि प॒शवः॑ ।[60]  

#### टीका
4इडामित्यादि ।। गतमेव । 'निसमुपविभ्यो ह्वः' इत्यात्मनेपदम् ।।


### संयुक्तमन्त्रः
यङ्का॒मये॑ताप॒शुस्स्या॒दित्य॑मे॒दस्क॒न्तस्मा॒ आ द॑ध्या॒न्मेदो॑रूपा॒ वै प॒शवो॑ रू॒पेणै॒वैन॑म्प॒शुभ्यो॒ निर्भ॑जत्यप॒शुरे॒व भ॑वति॒ यङ्का॒मये॑त पशु॒मान्थ्स्या॒दिति॒ मेद॑स्व॒त्तस्मा॒ आ द॑ध्या॒न्मेदो॑रूपा॒ वै प॒शवो॑ रू॒पेणै॒वास्मै॑ प॒शूनव॑ रुन्द्धे पशु॒माने॒व भ॑वति

### मन्त्रः
यङ्का॒मये॑त -
"अ॒प॒शुस्स्या॒द् इति॑ ।  
अ॒मे॒दस्क॒न् तस्मा॒ आ द॑ध्यात् ।  
मेदो॑रूपा॒ वै प॒शवः॑ । रू॒पेणै॒वैन॑म् प॒शुभ्यो॒ निर्भ॑जति ।
अप॒शुरे॒व भ॑वति ।  

यङ्का॒मये॑त -
"पशु॒मान्थ्स्या॒द्" इति॑ ।  
मेद॑स्व॒त्तस्मा॒ आ द॑ध्यात् । मेदो॑रूपा॒ वै प॒शवः॑ ।  
रू॒पेणै॒वास्मै॑ प॒शूनव॑ रुन्धे । प॒शु॒मान् ए॒व भ॑वति ।  

#### टीका
5यमित्यादि ।। अमेदस्कं अल्पमेदस्कं शुष्कं निर्भजति निरस्यति । मेदस्वत् प्रभूतमेदस्कम् ।।


### संयुक्तमन्त्रः
प्र॒जाप॑तिर्य॒ज्ञम॑सृजत॒ स आज्य᳚म् [61]  
पु॒रस्ता॑दसृजत प॒शुम्म॑ध्य॒त पृ॑षदा॒ज्यम्प॒श्चात्तस्मा॒दाज्ये॑न प्रया॒जा इ॑ज्यन्ते प॒शुना॑ मध्य॒त पृ॑षदा॒ज्येना॑नूया॒जास्तस्मा॑दे॒तन्मि॒श्रमि॑व पश्चाथ्सृ॒ष्ट ह्य्

### मन्त्रः
प्र॒जाप॑तिर्य॒ज्ञम॑सृजत ।
स आज्य᳚म् पु॒रस्ता॑दसृजत , प॒शुम् म॑ध्य॒त , पृ॑षदा॒ज्यम् प॒श्चात् ।[61]  
तस्मा॒दाज्ये॑न प्रया॒जा इ॑ज्यन्ते प॒शुना॑ मध्य॒त पृ॑षदा॒ज्येना॑नूया॒जाः ।  
तस्मा॑दे॒तन् मि॒श्रमि॑व पश्चाथ्सृ॒ष्ट हि ।

#### टीका
6प्रजापतिरित्यादि ।। गतम् । पश्चात्सृष्टत्वात् पृषदाज्यमिश्रं भवति । हेतुमाह - पश्चात्सृष्टं हीति । अस्मिन् काले इष्टशिष्टमिवाभवत् भवति । एकेन पर्याप्तसृष्ट्यभावात् सर्वत आहृत्य सृष्टमिव भवतीति नूनमिदं मिश्रमभूदिति मन्यामह इत्यर्थः । पश्चादिति निपात्यते ।।

### संयुक्तमन्त्रः
एका॑दशानूया॒जान्‌य॑जति॒ दश॒ वै प॒शो प्रा॒णा आ॒त्मैका॑द॒शो यावा॑ने॒व प॒शुस्तमनु॑ यजति॒ घ्नन्ति॒ वा ए॒तत्प॒शुय्ँयथ्स᳚ञ्ज्ञ॒पय॑न्ति प्राणापा॒नौ खलु॒ वा ए॒तौ प॑शू॒नाय्ँयत्पृ॑षदा॒ज्यय्ँयत्पृ॑षदा॒ज्येना॑नूया॒जान्‌यज॑ति प्राणापा॒नावे॒व प॒शुषु॑ दधाति ॥ [62]  


### मन्त्रः
एका॑दशानूया॒जान् ‌य॑जति ।  दश॒ वै प॒शो प्रा॒णा , आ॒त्मैका॑द॒शो , यावा॑ने॒व प॒शुस् तमनु॑ यजति ।  
घ्नन्ति॒ वा ए॒तत् प॒शुय्ँ यथ्स᳚ञ्ज्ञ॒पय॑न्ति ।  
प्रा॒णा॒पा॒नौ खलु॒ वा ए॒तौ प॑शू॒नाय्ँ यत् पृ॑षदा॒ज्यम् ।  
यत् पृ॑षदा॒ज्येना॑नूया॒जान् ‌यज॑ति , प्राणापा॒नावे॒व प॒शुषु॑ दधाति ॥ [62]  


#### टीका
7एकादशेति ।। व्याख्यातं प्रयाजेषु । घ्नन्ति वा इत्यादि । व्याख्यातप्रायं समदर्शनेन ।।

इति श्रीभट्टभास्करमिश्रविरचिते ज्ञानयज्ञाख्ये यजुर्वेदभाष्ये षष्ठकाण्डे तृतीयप्रश्ने एकादशोनुवाकः ॥

समाप्तश्च प्रपाठकः ॥  
