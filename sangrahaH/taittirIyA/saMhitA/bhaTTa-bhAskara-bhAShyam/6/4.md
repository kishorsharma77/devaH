---
title: प्रपाठकः ४
unicode_script: devanagari

---

## अनुवाकः १

### संयुक्तमन्त्रः
य॒ज्ञेन॒ वै प्र॒जाप॑ति प्र॒जा अ॑सृजत॒ ता उ॑प॒यड्भि॑रे॒वासृ॑जत॒ यदु॑प॒यज॑ उप॒यज॑ति प्र॒जा ए॒व तद्यज॑मानस्सृजते

### मन्त्रः
य॒ज्ञेन॒ वै प्र॒जाप॑ति प्र॒जा अ॑सृजत ।  
ता उ॑प॒यड्भि॑र् ए॒वासृ॑जत ।  
यदु॑प॒यज॑ उप॒यज॑ति , प्र॒जा ए॒व तद् यज॑मानस् सृजते ।  

#### टीका
1यज्ञेन वा इत्यादि ॥ अनूयाजसमीपे इज्यन्ते इत्युपयजः गुदप्रच्छेदयागाः समुद्रादिदेवत्याः अनूयाजानां वषट्कृते वषट्कृते जुहोति । 'विजुपे छन्दसि' इति विच् । 'यदुपयज उपयजति' इति उपयड्यागविधिः । 'तिङि चोदात्तवति' इति गतेरनुदात्तत्वम्, समासश्च ॥


### संयुक्तमन्त्रः
जघना॒र्धादव॑ द्यति जघना॒र्धाद्धि प्र॒जा प्र॒जाय॑न्ते

### मन्त्रः
ज॒घ॒ना॒र्धादव॑ द्यति ।  
ज॒घ॒ना॒र्धाद्धि प्र॒जा प्र॒जाय॑न्ते ।  

#### टीका
2जघनार्धादिति ॥ जघनस्थानात् गुदपार्श्वात् । कुत एतत्? 'योवद्यति गुदस्य' इत्युत्तरत्र वक्ष्यमाणत्वात् । जघनाद्धीति । पर्वूवद्गतिनिघातसमासौ, 'हि च' इति तिङो निघाताभावः ॥


### संयुक्तमन्त्रः
स्थविम॒तोऽव॑ द्यति स्थविम॒तो हि प्र॒जा प्र॒जाय॒न्ते

### मन्त्रः
स्थ॒वि॒म॒तो ऽव॑ द्यति ।  
स्थ॒वि॒म॒तो हि प्र॒जा प्र॒जाय॑न्ते ।  

#### टीका
3स्थविमत इति ॥ स्थूलतराज्जधनसमीपात् गुदात् पूर्ववत् भावेन भाववतो लक्षणात् । 'अपादाने चाहीयरुहोः' इति तसिः । स्थविमतो हीति । स्थूलतराज्जघनसमीपात् ॥


### संयुक्तमन्त्रः
ऽस॑म्भिन्द॒न्नव॑ द्यति प्रा॒णाना॒मस॑म्भेदाय॒

### मन्त्रः
अस॑म्भिन्द॒न्नव॑ द्यति ।  
प्रा॒णाना॒मस॑म्भेदाय ।

#### टीका
4असंभिन्दन्निति ॥ अमिश्रयन् । अपिवायन्नित्येके ॥


### संयुक्तमन्त्रः
न प॒र्याव॑र्तयति॒ यत्प॑र्याव॒र्तये॑दुदाव॒र्त प्र॒जा ग्राहु॑कस्स्याथ्

### मन्त्रः
न प॒र्याव॑र्तयति ।  
यत् प॑र्याव॒र्तये॑द् उदाव॒र्त प्र॒जा ग्राहु॑कस् स्यात् ।  

#### टीका
5न पर्यावर्तयतीति ॥ न पुनरावर्तयतीति । 'गतिर्गतौ' इति निघातस्समासश्च । यत्पर्यावर्तयेदिति । निघाते प्रतिषिद्धे गतिद्वयस्यानुदात्तत्वं समासश्च । उदावर्तो रोगविशेषः प्रजानां ग्राहकस्स्यात् । छान्दस उकञ् ॥


### संयुक्तमन्त्रः
समु॒द्रङ्ग॑च्छ॒ स्वाहेत्या॑ह॒ रेतः॑ [1]  
ए॒व तद्द॑धात्य॒न्तरि॑ख्षङ्गच्छ॒ स्वाहेत्या॑हा॒न्तरि॑ख्षेणै॒वास्मै᳚ प्र॒जा प्र ज॑नयत्य॒न्तरि॑ख्ष॒॒ ह्यनु॑ प्र॒जा प्र॒जाय॑न्ते दे॒वꣳ स॑वि॒तार॑ङ्गच्छ॒ स्वाहेत्या॑ह सवि॒तृप्र॑सूत ए॒वास्मै᳚ प्र॒जा प्र ज॑नयत्यहोरा॒त्रे ग॑च्छ॒ स्वाहेत्या॑हाहोरा॒त्राभ्या॑मे॒वास्मै᳚ प्र॒जा प्र ज॑नयत्यहोरा॒त्रे ह्यनु॑ प्र॒जा प्र॒जाय॑न्ते मि॒त्रावरु॑णौ गच्छ॒ स्वाहा᳚ [2]  
इत्या॑ह प्र॒जास्वे॒व प्रजा॑तासु प्राणापा॒नौ द॑धाति॒ सोम॑ङ्गच्छ॒ स्वाहेत्या॑ह सौ॒म्या हि दे॒वत॑या प्र॒जा य॒ज्ञङ्ग॑च्छ॒ स्वाहेत्या॑ह प्र॒जा ए॒व य॒ज्ञियाः᳚ करोति॒ छन्दाꣳ॑सि गच्छ॒ स्वाहेत्या॑ह प॒शवो॒ वै छन्दाꣳ॑सि प॒शूने॒वाव॑ रुन्द्धे॒ द्यावा॑पृथि॒वी ग॑च्छ॒ स्वाहेत्या॑ह प्र॒जा ए॒व प्रजा॑ता॒ द्यावा॑पृथि॒वीभ्या॑मुभ॒यत॒ परि॑ गृह्णाति॒ नभः॑ [3]  
दि॒व्यङ्ग॑च्छ॒ स्वाहेत्या॑ह प्र॒जाभ्य॑ ए॒व प्रजा॑ताभ्यो॒ वृष्टि॒न्नि य॑च्छत्य॒ग्निँव्वै᳚श्वान॒रङ्ग॑च्छ॒ स्वाहेत्या॑ह प्र॒जा ए॒व प्रजा॑ता अ॒स्याम्प्रति॑ ष्ठापयति

### मन्त्रः
स॒मु॒द्रङ्ग॑च्छ॒ स्वाहेत्या॑ह ।
रेतः॑  ए॒व तद् द॑धाति ।[1]  
अ॒न्तरि॑ख्षङ् गच्छ॒ स्वाहेत्या॑ह ।  
अ॒न्तरि॑ख्षेणै॒वास्मै᳚ प्र॒जा प्र ज॑नयति ।  
अ॒न्तरि॑ख्ष॒॒ ह्यनु॑ प्र॒जा प्र॒जाय॑न्ते ।  
दे॒वꣳ स॑वि॒तार॑ङ् गच्छ॒ स्वाहेत्या॑ह ।  
स॒वि॒तृ॒प्र॑सूत ए॒वास्मै᳚ प्र॒जा प्र ज॑नयति ।  
अ॒हो॒रा॒त्रे ग॑च्छ॒ स्वाहेत्या॑ह ।  
अ॒हो॒रा॒त्रा॒भ्या॑म् ए॒वास्मै᳚ प्र॒जा प्र ज॑नयति ।  
अ॒हो॒रा॒त्रे ह्यनु॑ प्र॒जा प्र॒जाय॑न्ते ।  
मि॒त्रावरु॑णौ गच्छ॒ स्वाहेत्या॑ह ।[2]  
प्र॒जास्वे॒व प्रजा॑तासु प्राणापा॒नौ द॑धाति ।  
सोम॑ङ् गच्छ॒ स्वाहेत्या॑ह ।  
सौ॒म्या हि दे॒वत॑या प्र॒जाः ।  
य॒ज्ञङ्ग॑च्छ॒ स्वाहेत्या॑ह ।  
प्र॒जा ए॒व य॒ज्ञियाः᳚ करोति ।  
छन्दाꣳ॑सि गच्छ॒ स्वाहेत्या॑ह ।  
प॒शवो॒ वै छन्दाꣳ॑सि , प॒शूने॒वाव॑ रुन्धे ।  
द्यावा॑पृथि॒वी ग॑च्छ॒ स्वाहेत्या॑ह ।  
प्र॒जा ए॒व प्रजा॑ता॒ द्यावा॑पृथि॒वीभ्या॑मुभ॒यत॒ परि॑ गृह्णाति ।  
नभः॑  दि॒व्यङ्ग॑च्छ॒ स्वाहेत्या॑ह । [3]  
प्र॒जाभ्य॑ ए॒व प्रजा॑ताभ्यो॒ वृष्टि॒न्नि य॑च्छति ।  
अ॒ग्निँव् वै᳚श्वान॒रङ्ग॑च्छ॒ स्वाहेत्या॑ह ।  
प्र॒जा ए॒व प्रजा॑ता अ॒स्याम् प्रति॑ष्ठापयति ।  

#### टीका
6समुद्रमित्यादयः उपयजां मन्त्राः ॥ रेत एवेति । आत्मन्युपचितं करोतीति । अन्तरिक्षेणेति हेतुना । कथमित्याह - अन्तरिक्षं अवकाशं हि अनुप्राप्य प्रजाः प्रजायन्ते । सवितृप्रसूत इति । सवित्राऽनुज्ञात एव । 'तृतीया कर्मणि' इति पूर्वपदप्रकृतिस्वरत्वम् । अहोरात्रे इति । लक्षणेऽनोः कर्मप्रवचनीयत्वम् । प्राणापानाविति । प्राणापानात्मकत्वान्मित्रावरुणयोः । सौम्या इति । सोमाट्ट्यण् ॥


### संयुक्तमन्त्रः
प्रा॒णानाँ॒व्वा ए॒षोऽव॑ द्यति॒ यो॑ऽव॒द्यति॑ गु॒दस्य॒ मनो॑ मे॒ हार्दि॑ य॒च्छेत्या॑ह प्रा॒णाने॒व य॑थास्था॒नमुप॑ ह्वयते

### मन्त्रः
प्रा॒णानाँ॒व् वा ए॒षोऽव॑ द्यति ।  
यो॑ऽव॒द्यति॑ गु॒दस्य॒ मनो॑ मे॒ हार्दि॑ य॒च्छेत्या॑ह ।  
प्रा॒णाने॒व य॑थास्था॒नमुप॑ ह्वयते ।  

#### टीका
7प्राणानामित्यादि ॥ यो गुदस्यावद्यति प्राणानामेवायमवद्यति । 'यद्वृत्तात्' इति निघाते प्रतिषिद्धे 'ओतश्श्यनि' इति लोपे उदात्तनिवृत्तिस्वरेण श्यन एवोदात्तत्वम् । 'तिङि चोदात्तवति' इति गतेरनुदात्तत्वम्, 'उदात्तवता तिङा' इति समासः । (बर्हिषि हस्तयोर्निर्माजनं - अद्भ्यस्त्वेत्यादि ।) यथास्थानमिति । गुदावदाने प्रच्युतात्स्वस्मिन्नेव स्थाने पुनरुपह्वयते आनीय स्थापयति ॥


### संयुक्तमन्त्रः
प॒शोर्वा आल॑ब्धस्य॒ हृद॑य॒ꣳ॒ शुगृ॑च्छति॒ सा हृ॑दयशू॒लम् [4]  
अ॒भि समे॑ति॒ यत्पृ॑थि॒व्याꣳ हृ॑दयशू॒लमु॑द्वा॒सये᳚त्पृथि॒वीꣳ शु॒चार्प॑ये॒द्यद॒फ्स्व॑पश्शु॒चार्प॑ये॒च्छुष्क॑स्य चा॒र्द्रस्य॑ च स॒न्धावुद्वा॑सयत्यु॒भय॑स्य॒ शान्त्यै॒ यन्द्वि॒ष्यात्तन्ध्या॑येच्छु॒चैवैन॑मर्पयति ॥ [5]  

### मन्त्रः
प॒शोर्वा आल॑ब्धस्य॒ हृद॑य॒ꣳ॒ शुगृ॑च्छति ।  
सा हृ॑दयशू॒लम् अ॒भि समे॑ति । [4]  
यत्पृ॑थि॒व्याꣳ हृ॑दयशू॒लम् उ॑द्वा॒सये᳚त् , पृथि॒वीꣳ शु॒चार्प॑येत् ।  
यद॒फ्स्व॑पश् शु॒चार्प॑येत् ।  
शुष्क॑स्य चा॒र्द्रस्य॑ च स॒न्धावुद्वा॑सयत्य् , उ॒भय॑स्य॒ शान्त्यै᳚ ।  
यन् द्वि॒ष्यात् तन्ध्या॑येच् , छु॒चैवैन॑मर्पयति ॥ [5]  

#### टीका
8पशोर्वा इत्यादि ॥ गतम् । यदप्स्विति । हृदयशूलमुद्वासयेदित्येव । शुष्कस्य चेत्यादि । पृथिव्या अपां च सन्धौ हृदयशूलमुद्वासयति उदकसमीपे इत्यर्थः । उभयस्येति । पृथिव्या अपां च शान्त्यै सुखाय तद्भवति । यमित्यादि । गतम् ॥

इति षष्ठे चतुर्थे प्रथमोनुवाकः ॥  

## अनुवाकः २

### संयुक्तमन्त्रः
दे॒वा वै य॒ज्ञमाग्नी᳚ध्रे॒ व्य॑भजन्त॒ ततो॒ यद॒त्यशि॑ष्यत॒ तद॑ब्रुव॒न्वस॑तु॒ नु न॑ इ॒दमिति॒ तद्व॑सती॒वरी॑णाँव्वसतीवरि॒त्वन्तस्मि॑न्प्रा॒तर्न सम॑शक्नुव॒न्तद॒फ्सु प्रावे॑शय॒न्ता व॑सती॒वरी॑रभवन्

### मन्त्रः
दे॒वा वै य॒ज्ञमाग्नी᳚ध्रे॒ व्य॑भजन्त ।  
ततो॒ यद् अ॒त्यशि॑ष्यत॒ तद् अ॑ब्रुवन् ।  
"वस॑तु॒ नु न॑ इ॒दम् इति॑ ।  
तद् व॑सती॒वरी॑णाँव् वसतीवरि॒त्वम् ।  
तस्मि॑न् प्रा॒तर्न सम॑शक्नुवन् ।  
तद॒फ्सु प्रावे॑शयन् ।  
ता व॑सती॒वरी॑रभवन् ।  

#### टीका
1देवा वा इत्यादि ॥ देवा एव यज्ञमाग्नीध्रे व्यभजन्त विभज्य गृहीतवन्तः । ततो विभक्ताद्यदत्यशिष्यत विभक्तशेषं यदतिरिक्तमासीत् तदब्रुवन् देवाः । नन्विदमपि नोस्माकमेव सर्वेषां साधारणं वसतु । इदमपि श्वः प्रातर्विभक्तारस्स्म इति । तस्माद्वसतीवरीणामपां वसतविरित्वम्, वसतीवरीरूपेण विभक्तशेषस्स्थित इति दर्शयति । वस्तन्वसति[वसनं वसतिः?] तद्वत्यो वसतीवर्यः साधारण्येन गृहीत्वा स्थिताः आपः । 'छन्दसीवनिपौ' इति वनिप्प्रत्ययः, 'वनोरच' इति ङीब्रेफौ, 'अन्येषामपि दृश्यते' इति दीर्घत्वम् । 'कृदिकारादक्तिनः' इति ङीषन्तो वा वसतीशब्दः, व्यत्ययेन वनिप उदात्तत्वम् । वनिर्वा प्रत्ययान्तरम् । तस्मिन्विभक्तशेषे श्वः प्रातः न समशक्नुवन् संविभक्तुं शक्ता नासन् । तदविभागयोग्यं मन्यमानाः देवाः अप्सु प्रावेशयन् क्वाप्युपयोक्ष्यते इति अप्सु निहितवन्तः । यद्बा - किमनेनेत्यप्सु प्राक्षिपन् ता वसतीवर्यो नामाभवन् । 'वा छन्दसि' इति पूर्वसवर्णदीर्घत्वम् ॥


### संयुक्तमन्त्रः
वसती॒वरी᳚र्गृह्णाति य॒ज्ञो वै व॑सती॒वरी᳚र्य॒ज्ञमे॒वारभ्य॑ गृही॒त्वोप॑ वसति॒ यस्यागृ॑हीता अ॒भि नि॒म्रोचे॒दना॑रब्धोऽस्य य॒ज्ञस्स्या᳚त् [6]  
य॒ज्ञँव्वि च्छि॑न्द्याज्ज्योति॒ष्या॑ वा गृह्णी॒याद्धिर॑ण्यँव्वाव॒धाय॒ सशु॑क्राणामे॒व गृ॑ह्णाति॒

### मन्त्रः
वसती॒वरी᳚र् गृह्णाति ।
य॒ज्ञो वै व॑सती॒वरीः᳚ ।  
य॒ज्ञमे॒वारभ्य॑ गृही॒त्वोप॑ वसति ।  
यस्यागृ॑हीता अ॒भि नि॒म्रोचे॒दना॑रब्धोऽस्य य॒ज्ञस् स्या᳚त् ।[6]  
य॒ज्ञँव् वि च्छि॑न्द्यात् ।  
ज्यो॒ति॒ष्या॑ वा गृह्णी॒याद्धिर॑ण्यँव् वाव॒धाय॒ सशु॑क्राणामे॒व गृ॑ह्णाति ।  

#### टीका
2वसतीवरीर्गृह्णातीति विधिः ॥ यज्ञो वा इति । यज्ञशेषस्य तद्रूपेण विततत्वात् । तस्माद्वसतीवरीर्गृहीत्वा य उपवसति यज्ञमेवारभ्य प्रस्तुत्य वसति । यद्वा - यज्ञं गृहीत्वा धारयित्वैव यज्ञमुपवसति । अग्निसमीपे वास उपवासः । यस्येत्यादि । अगृहीता वसतीवरीरभिलक्ष्य निम्रोचेत् अस्तमियात् सूर्यो यस्य यज्ञोनारब्धः स्यात् अप्रस्तुत एव भवेत् पूर्वेद्युः । ततः श्वः उत्तरेद्युः यज्ञं विच्छिन्द्यात् । ज्योतिष्या वा इत्यादि । उल्कया द्योतयित्वा ज्योतिष्मतीर्गृह्णीयात् । मत्वर्थीयो यत्, 'तत्र साधुः' इति वा । केचिदाहुः - 'उपयाम' इत्यनया ऋचा गृह्णीयादिति । तत्र ज्योतिष्मत्या ऋचा ग्राह्याः ज्योतिष्याः । हिरण्यं वा कुम्भेऽवधाय गृह्णीयात् । एवमुभयस्मिन्नपि पक्षे सशुक्राणामेव सादित्यानामेव गृहीता भवन्ति ॥


### संयुक्तमन्त्रः
यो वा᳚ ब्राह्म॒णो ब॑हुया॒जी तस्य॒ कुम्भ्या॑नाङ्गृह्णीया॒थ्स हि गृ॑ही॒तव॑सतीवरीको

### मन्त्रः
यो वा᳚ ब्राह्म॒णो ब॑हुया॒जी , तस्य॒ कुम्भ्या॑नाङ् गृह्णीयात् ।  
स हि गृ॑ही॒तव॑सतीवरीकः ।   

#### टीका
3यो वेति ॥ बहुयाजी सोमयाजी तस्य कुम्भ्याः तदीयगृहकुम्भस्थिताः । तस्य गृहीतवसतीवरीकत्वात् तत्संबन्धिन्यस्सर्वा अप्यापो वसतीवरीतुल्या भवन्तीति ॥


### संयुक्तमन्त्रः
वसती॒वरी᳚र्गृह्णाति प॒शवो॒ वै व॑सती॒वरीः᳚ प॒शूने॒वारभ्य॑ गृही॒त्वोप॑ वसति॒ यद॑न्वी॒पन्तिष्ठ॑न्गृह्णी॒यान्नि॒र्मार्गु॑का अस्मात्प॒शव॑स्स्यु प्रती॒पन्तिष्ठ॑न्गृह्णाति प्रति॒रुध्यै॒वास्मै॑ प॒शून्गृ॑ह्णा॒ति

### मन्त्रः
व॒स॒ती॒वरी᳚र् गृह्णाति ।
प॒शवो॒ वै व॑सती॒वरीः᳚ ।  
प॒शूने॒वारभ्य॑ गृही॒त्वोप॑ वसति ।  
यद॑न्वी॒पन्तिष्ठ॑न् गृह्णी॒यान् नि॒र्मार्गु॑का अस्मात् प॒शव॑स् स्युः ।  
प्र॒ती॒पन्तिष्ठ॑न् गृह्णाति ।
प्र॒ति॒रुध्यै॒वास्मै॑ प॒शून् गृ॑ह्णाति ।

#### टीका
4वसतीवरीरिति ॥ द्वितीयं विदधाति गुणान्तरमभिधास्यामीति । पशवो वा इति । तद्धेतुत्वात्ताच्छब्द्यम् । यदन्वीपमिति अन्वीपमनुगतस्रोतस्कं तिष्ठन् यत् गृह्णीयात् । यद्वा - अन्वीपं गृह्णीयात् कुम्भेन वा आत्मना वा अनुस्रोतसमवस्थितेन । अनुगता आपोनेनेति 'ऋक्पूः' इति समासान्तः, 'द्व्यन्तरुपसर्गेभ्योप ईत्' । निर्मार्गुकाः विनाशनशीलाः पशवोस्मात्स्युः । मार्ग अन्वेषणे, छान्दस उकञ्। यद्वा - निर्गमनशीलाः, गमेः 'लषपत' इत्यादिना उकञ्, वर्णव्यत्ययो रेफोपजनश्च । प्रतीपमिति । प्रतिस्रोतसं तिष्ठन् तादृशेन कुम्भेन गृह्णीयात् । पूर्ववदीत्वम् । प्रतिरुध्येत्यादि । गतम् ॥

### संयुक्तमन्त्रः
इन्द्रः॑ [7]  
वृ॒त्रम॑ह॒न्थ्सो ऽपो ऽभ्य॑म्रियत॒ तासाँ॒य्यन्मेध्यँ॑य्य॒ज्ञिय॒ꣳ॒ सदे॑व॒मासी॒त्तदत्य॑मुच्यत॒ ता वह॑न्तीरभव॒न्वह॑न्तीनाङ्गृह्णाति॒ या ए॒व मेध्या॑ य॒ज्ञिया॒स्सदे॑वा॒ आप॒स्तासा॑मे॒व गृ॑ह्णाति॒ नान्त॒मा वह॑न्ती॒रती॑या॒द्यद॑न्त॒मा वह॑न्तीरती॒याद्य॒ज्ञमति॑ मन्येत॒ न स्था॑व॒राणा᳚ङ्गृह्णीया॒द्वरु॑णगृहीता॒ वै स्था॑व॒रा यथ्स्था॑व॒राणा᳚ङ्गृह्णी॒यात् [8]  
वरु॑णेनास्य य॒ज्ञङ्ग्रा॑हये॒द्

### मन्त्रः
इन्द्रो॑ वृ॒त्रम् अ॑हन् । [7]   
सो ऽपो ऽभ्य॑म्रियत ।  
तासाँ॒य् यन्मेध्यँ॑य् य॒ज्ञिय॒ꣳ॒ सदे॑व॒मासी॒त् , तदत्य॑मुच्यत ।

ता वह॑न्तीरभवन् ।  
वह॑न्तीनाङ् गृह्णाति ।  
या ए॒व मेध्या॑ य॒ज्ञिया॒स् सदे॑वा॒ आप॒स् तासा॑मे॒व गृ॑ह्णाति ।  
नान्त॒मा वह॑न्ती॒रती॑यात् ।  
यद॑न्त॒मा वह॑न्तीरती॒याद् , य॒ज्ञमति॑ मन्येत ।  
न स्था॑व॒राणा᳚ङ् गृह्णीयाद् ।  
वरु॑णगृहीता॒ वै स्था॑व॒राः ।  
यथ् स्था॑व॒राणा᳚ङ् गृह्णी॒यात् वरु॑णेनास्य य॒ज्ञङ् ग्रा॑हयेत् । [8]  

#### टीका
5इन्द्र इत्यादि ॥ व्याख्यातम् । तासामित्यादि । तासामपां संबन्धि यन्मेध्यादिलक्षणं रूपं तदत्यमुच्यत अतीत्यापो बहिस्स्वयमेवामुच्यत वेगेन मुक्तमभवत् । कर्मकर्तर्यात्मनेपदम् । ता वहन्तीरिति । ततः प्रभृत्यापो वहन्त्योभवन् । तस्माद्वहन्तीनामेव गृह्णाति । मेध्यादिलक्षणा एव गृहीता भवन्ति । नान्तमा इत्यादि । अन्तमा अन्तिकतमा आपो वहन्तरितीयात् अतिक्रम्य नेयात् । 'तमे तादेश्च' इति तादिलोपः । यदि ता अतीयात् यज्ञमेवातिमन्येत, वहन्तीनां मेध्यादिरूपवत्त्वात् । स्थावराः स्थानशीलाः ग्राह्याः तटाकादिस्थाः सरित्स्वपि । 'स्थेशभास' इति वरच् । वरुणगृहीता इति । वरुणेन गृहीता इति निरुद्धत्वात् । 'तृतीया कर्मणि' इति पूर्वपदप्रकृतिस्वरत्वम् । यदित्यादि । गतम् ॥


### संयुक्तमन्त्रः
यद्वै दिवा॒ भव॑त्य॒पो रात्रि॒ प्र वि॑शति॒ तस्मा᳚त्ता॒म्रा आपो॒ दिवा॑ ददृश्रे॒ यन्नक्त॒म्भव॑त्य॒पोऽह॒ प्र वि॑शति॒ तस्मा᳚च्च॒न्द्रा आपो॒ नक्त॑न्ददृश्रे छा॒यायै॑ चा॒तप॑तश्च स॒न्धौ गृ॑ह्णात्यहोरा॒त्रयो॑रे॒वास्मै॒ वर्ण॑ङ्गृह्णाति

### मन्त्रः
यद्वै दिवा॒ भव॑त्य॒पो रात्रि॒ प्र वि॑शति ।  
तस्मा᳚त्ता॒म्रा आपो॒ दिवा॑ ददृश्रे ।  
यन् नक्त॒म् भव॑त्य् अ॒पो ऽह॒ प्र वि॑शति ।  
तस्मा᳚च् च॒न्द्रा आपो॒ नक्त॑न् ददृश्रे ।  
छा॒यायै॑ चा॒तप॑तश्च स॒न्धौ गृ॑ह्णाति ।  
अ॒हो॒रा॒त्र॒यो॑रे॒वास्मै॒ वर्ण॑ङ् गृह्णाति ।  

#### टीका
6यद्वा इत्यादि ॥ यदा दिवसः प्रवर्तते तदा रात्रिरपः प्रविशति, तस्माद्दिवा आपस्ताम्रा ईषद्रक्ताः दृश्यन्ते शुक्लकृष्णप्रभवत्वात्ताम्रस्य । कर्मणि छान्दसो लिट्, 'इरयोरे' इति रे आदेशः । नक्तमह्नः प्रवेशात् चन्द्राश्शुक्ला आपो दृश्यन्ते । तस्माच्छायातपसन्धौ ग्रहणात् अहोरात्रयोरेव वर्णग्रहणात् उभयानुग्रहलाभः ॥


### संयुक्तमन्त्रः
ह॒विष्म॑तीरि॒मा आप॒ इत्या॑ह ह॒विष्कृ॑तानामे॒व गृ॑ह्णाति ह॒विष्माꣳ॑ अस्तु [9]  
सूर्य॒ इत्या॑ह॒ सशु॑क्राणामे॒व गृ॑ह्णात्यनु॒ष्टुभा॑ गृह्णाति॒ वाग्वा अ॑नु॒ष्टुग्वा॒चैवैना॒स्सर्व॑या गृह्णाति॒ चतु॑ष्पदय॒र्चा गृ॑ह्णाति॒

### मन्त्रः
"ह॒विष्म॑तीरि॒मा आप॒" इत्या॑ह ।  
ह॒विष्कृ॑तानामे॒व गृ॑ह्णाति ।  
"ह॒विष्माꣳ॑ अस्तु सूर्य॒" इत्या॑ह ।[9]  
सशु॑क्राणामे॒व गृ॑ह्णाति ।  
अ॒नु॒ष्टुभा॑ गृह्णाति ।  
वाग् वा अ॑नु॒ष्टुक् ।  
वा॒चैवैना॒स् सर्व॑या गृह्णाति ।  
चतु॑ष्पदय॒र्चा गृ॑ह्णाति ।  

#### टीका
7''हविष्मतीः' इति ग्रहणमन्त्रः ॥ हविष्कृतानामिति । कृतं हविस्स्वरूपं हविष्ट्वं यासामिति । बहुव्रीहौ निष्ठायाः पूर्वनिपाते 'जातिकालसुखादिम्यः परवचनम्' इति परनिपातः । यद्वा - हविष्ट्वेन संस्कृताः हविष्कृताः । 'तृतीया कर्मणि' इति पूर्वपदप्रकृतिस्वरत्वम् । सशुक्राणामित्यादि । सज्योतिषां सादित्यानाम् । अनुष्टुभेति । 'हविष्मतीः' इत्यनया । छन्दस्तुतिरियं, सर्वस्य वाङ्मयस्यानुष्टुभत्वात् तेनैव गृहीता भवन्ति । चतुष्पदयेति । 'संख्यासुपर्वूस्य' इति लोपस्समासान्तः, 'टाबृचि, इति टाप्, ' पादः पत्' इति पद्वावः ॥


### संयुक्तमन्त्रः
त्रिस्सा॑दयति स॒प्त सम्प॑द्यन्ते स॒प्तप॑दा॒ शक्व॑री प॒शव॒श्शक्व॑री प॒शूने॒वाव॑ रुन्द्धे॒ऽस्मै वै लो॒काय॒ गार्‌ह॑पत्य॒ आ धी॑यते॒ऽमुष्मा॑ आहव॒नीयो॒ यद्गार्‌ह॑पत्य उपसा॒दये॑द॒स्मिल्लोँ॒के प॑शु॒मान्थ्स्या॒द्यदा॑हव॒नीये॒ऽमुष्मिन्न्॑ [10]  
लो॒के प॑शु॒मान्थ्स्या॑दु॒भयो॒रुप॑ सादयत्यु॒भयो॑रे॒वैनँ॑ल्लो॒कयोः᳚ पशु॒मन्त॑ङ्करोति

### मन्त्रः
त्रिस् सा॑दयति ।  
स॒प्त सम्प॑द्यन्ते ।  
स॒प्तप॑दा॒ शक्व॑री ।  
प॒शव॒श् शक्व॑री । प॒शूने॒वाव॑ रुन्धे ।  
अ॒स्मै वै लो॒काय॒ गार्‌ह॑पत्य॒ आ धी॑यते ।  
अ॒मुष्मा॑ आहव॒नीयः॑ ।  
यद् गार्‌ह॑पत्य उपसा॒दये॑द् , अ॒स्मिल्ँ लो॒के प॑शु॒मान्थ् स्या᳚त्  ।  
यदा॑हव॒नीये॒ ऽमुष्मि॑न् लो॒के प॑शु॒मान्थ् स्या᳚त् ।[10]  
उ॒भयो॒रुप॑ सादयति ।  
उ॒भयो॑र् ए॒वैनँ॑ल् लो॒कयोः᳚ पशु॒मन्त॑ङ् करोति ।

#### टीका
8त्रिरिति ॥ उभयोरुपसादयतीति विधास्यति । तत्राहवनीयमभितो द्विस्सादयति । सकृज्जधनेन गार्हपत्यम् । सप्तेत्यादि । गतम् । पशुहेतुत्वात्ताच्छब्द्यं शक्वर्याः अस्मा इत्यादि । गतम् । गार्हपत्य इति । औपश्लेषिके अधिकरणे सप्तमी । उभयोरित्यादि । गतम्8 ॥


### संयुक्तमन्त्रः
स॒र्वत॒ परि॑ हरति॒ रख्ष॑सा॒मप॑हत्या इन्द्राग्नि॒योर्भा॑ग॒धेयी॒स्स्थेत्या॑ह यथाय॒जुरे॒वैतद

### मन्त्रः
स॒र्वत॒ परि॑ हरति ।
रख्ष॑सा॒मप॑हत्यै ।  
इ॒न्द्रा॒ग्नि॒योर् भा॑ग॒धेयी॒स्स्थेत्या॑ह ।  
य॒था॒य॒जुरे॒वैतत् ।  

#### टीका
9सर्वत इति ॥ 'इन्द्राग्नियोः' इत्यादीनि मन्त्रपदानि व्याख्याय यथा यजुर्वदति 'जागृत'9 इति तथा भवत्येव जाग्रत्येव ॥


### संयुक्तमन्त्रः
आग्नी᳚ध्र॒ उप॑ वासयत्ये॒तद्वै य॒ज्ञस्याप॑राजितँ॒य्यदाग्नी᳚ध्रँ॒य्यदे॒व य॒ज्ञस्याप॑राजित॒न्तदे॒वैना॒ उप॑ वासयति॒

### मन्त्रः
आग्नी᳚ध्र॒ उप॑ वासयति ।  
ए॒तद्वै य॒ज्ञस्याप॑राजितँ॒य् यदाग्नी᳚ध्रम् ।  
यदे॒व य॒ज्ञस्याप॑राजित॒न् , तदे॒वैना॒ उप॑ वासयति ।

#### टीका
10यज्ञार्थमाप उपवासयति आग्नीध्रमुपेत्य रात्रिं वासयति वसतविरीः । अपराजितमिति । रक्षःप्रभृतिभिरनभिभूतं स्थानम्, अग्नीधश्शरणम् । 'अग्नीधश्शरणे रण्' । तदेवेति । तत्स्थानमुपेत्य एना वसतीवरीर्वासयति ॥


### संयुक्तमन्त्रः
यत॒ खलु॒ वै य॒ज्ञस्य॒ वित॑तस्य॒ न क्रि॒यते॒ तदनु॑ य॒ज्ञꣳ रख्षा॒ꣳ॒स्यव॑ चरन्ति॒ यद्वह॑न्तीनाङ्गृ॒ह्णाति॑ क्रि॒यमा॑णमे॒व तद्य॒ज्ञस्य॑ शये॒ रख्ष॑सा॒मन॑न्ववचाराय॒ न ह्ये॑ता ई॒लय॒न्त्या तृ॑तीयसव॒नात्परि॑ शेरे य॒ज्ञस्य॒ सन्त॑त्यै ॥ [11]  

### मन्त्रः
यत॒ खलु॒ वै य॒ज्ञस्य॒ वित॑तस्य॒ न क्रि॒यते॒ , तदनु॑ य॒ज्ञꣳ रख्षा॒ꣳ॒स्यव॑ चरन्ति ।  
यद् वह॑न्तीनाङ् गृ॒ह्णाति॑ , क्रि॒यमा॑णमे॒व तद् य॒ज्ञस्य॑ शये ।  
रख्ष॑सा॒मन॑न्ववचाराय ।  
न ह्ये॑ता ई॒लय॑न्ति ।
आ तृ॑तीयसव॒नात् परि॑ शेरे ।  
य॒ज्ञस्य॒ सन्त॑त्यै ॥ [11]  

#### टीका
11यतः खल्वित्यादि ॥ यज्ञस्य वितायमानस्य संबन्धि कर्म यतः यतः मभृति न क्रियते तदनु तदेव लक्षीकृत्य हेतुं वा कृत्वा रक्षांसि यज्ञं तस्मिंस्तस्मिन् छिद्रे अवचरन्ति अवकुर्वन्ति, तस्माद्वहन्तीनां गृह्णाति । तत्कर्म क्रियमाणमेव शये शेते लुप्तं न भवति । 'लोपस्त आत्मनेपदेषु' इति तलोपः । वहन्तीग्रहणं स्वयंयज्ञत्वात् वहन्तीनाम् । यथोक्तं 'वहन्तीनां गृह्णाति या एव मेध्या यज्ञियास्सदेवा आपः' इति । तस्माच्छिद्राभावाद्रक्षसामनन्वचाराय भवति । न ह्येता ईलन्ति गच्छन्ति आतृतीयसवनात् परिशेरे परिशेरते अविचलिता अवतिष्ठन्ते । पूवर्वत्तलोपः, 'अतो गुणे' पररूपत्वम् । तत् यज्ञस्याविच्छेदाय अविच्छेदेव चन्द्रो [च्छेदेन चलना] भावः ॥

इति षष्ठे चतुर्थे द्वितीयोनुवाकः ॥  


## अनुवाकः ३

### संयुक्तमन्त्रः
ब्र॒ह्म॒वा॒दिनो॑ वदन्ति॒ स त्वा अ॑ध्व॒र्युस्स्या॒द्यस्सोम॑मुपाव॒हर॒न्थ्सर्वा᳚भ्यो दे॒वता᳚भ्य उपाव॒हरे॒दिति॑ हृ॒दे त्वेत्या॑ह मनु॒ष्ये᳚भ्य ए॒वैतेन॑ करोति॒ मन॑से॒ त्वेत्या॑ह पि॒तृभ्य॑ ए॒वैतेन॑ करोति दि॒वे त्वा॒ सूर्या॑य॒ त्वेत्या॑ह दे॒वेभ्य॑ ए॒वैतेन॑ करोत्ये॒ताव॑ती॒र्वै दे॒वता॒स्ताभ्य॑ ए॒वैन॒ꣳ॒ सर्वा᳚भ्य उ॒पाव॑हरति

### मन्त्रः
ब्र॒ह्म॒वा॒दिनो॑ वदन्ति॒ -  
"स त्वा अ॑ध्व॒र्युस् स्या॒द् यस् सोम॑मुपाव॒हर॒न्थ् ,
सर्वा᳚भ्यो दे॒वता᳚भ्य उपाव॒हरे॒द्" इति॑ ।    
"हृ॒दे त्वा" + इत्या॑ह ।  
म॒नु॒ष्ये᳚भ्य ए॒वैतेन॑ करोति ।  
"मन॑से॒ त्वा" + इत्या॑ह ।  
पि॒तृभ्य॑ ए॒वैतेन॑ करोति ।  
"दि॒वे त्वा॒ सूर्या॑य॒ त्वा"+ इत्या॑ह ।  
दे॒वेभ्य॑ ए॒वैतेन॑ करोति ।  
ए॒ताव॑ती॒र्वै दे॒वता॒स् , ताभ्य॑ ए॒वैन॒ꣳ॒ सर्वा᳚भ्य उ॒पाव॑हरति ।  

#### टीका
1ब्रह्मवादिन इत्यादि ॥ स एवाध्वर्युर्भवितुमर्हति । तोरन्त्यलोपश्छान्दसः । यः सोमं हविर्धानादुपावहरन् अवतारयन् सर्वाम्यो देवताभ्यः सर्वदेवतार्थं उपावहरेत् उपावहरणं जानातीति । मनुष्येभ्य इत्यादि । हृदयमात्रवन्तो मनुष्या विशिष्टं मननं मनः तद्वन्तः पितरः द्युलोकवासिनो देवाः सूर्यमण्डलवर्तिनश्च । एतावत्य एव देवता भवन्ति, तस्मादनेन मन्त्रेणोपावहरणं सर्वदेवतार्थमिति ॥


### संयुक्तमन्त्रः
पु॒रा वा॒चः [12]  
प्रव॑दितो प्रातरनुवा॒कमु॒पाक॑रोति॒ याव॑त्ये॒व वाक्तामव॑ रुन्द्धे॒

### मन्त्रः
पु॒रा वा॒च प्रव॑दितो प्रातरनुवा॒कम् उ॒पाक॑रोति ।[12]  
याव॑त्ये॒व वाक्तामव॑ रुन्धे ।

### टीका
2पुरा वाच इत्यादि ॥ पक्ष्यादीनां वाग्वदनारम्भात्प्राक् प्रातरनुवाकमुपाकरोति 'प्रातर्यावभ्यः' इत्यादिकं संप्रैषमाह । यावती काचित्सर्वस्य वाक्, तां अप्रोदितां प्रथममन्यैरनुक्तामेव स्वयमवरुन्धे ॥


### संयुक्तमन्त्रः
ऽपोऽग्रे॑ऽभि॒ व्याह॑रति य॒ज्ञो वा आपो॑ य॒ज्ञमे॒वाभि वाचँ॒व्वि सृ॑जति॒

### मन्त्रः
अ॒पोऽग्रे॑ऽभि॒ व्याह॑रति ।  
य॒ज्ञो वा आपो॑ , य॒ज्ञमे॒वाभि वाचँ॒व् वि सृ॑जति ।  

#### टीका
3अपोग्रे इति ॥ आरम्भे अपोभिव्याहरति आपो देवीरिति । तेन यज्ञान्विता अपोभिलक्ष्य वाचं विसृजति वाग्विसृष्टा भवति ॥


### संयुक्तमन्त्रः
सर्वा॑णि॒ छन्दा॒ꣳ॒स्यन्वा॑ह प॒शवो॒ वै छन्दाꣳ॑सि प॒शूने॒वाव॑ रुन्द्धे गायत्रि॒या तेज॑स्कामस्य॒ परि॑ दध्यात्त्रि॒ष्टुभे᳚न्द्रि॒यका॑मस्य॒ जग॑त्या प॒शुका॑मस्याऽनु॒ष्टुभा᳚ प्रति॒ष्ठाका॑मस्य प॒ङ्क्त्या य॒ज्ञका॑मस्य वि॒राजाऽन्न॑कामस्य

### मन्त्रः
सर्वा॑णि॒ छन्दा॒ꣳ॒स्यन्वा॑ह ।  
प॒शवो॒ वै छन्दाꣳ॑सि , प॒शूने॒वाव॑ रुन्धे ।  
गा॒य॒त्रि॒या तेज॑स्कामस्य॒ परि॑ दध्यात् ।  
त्रि॒ष्टुभे᳚न्द्रि॒यका॑मस्य॒ , जग॑त्या प॒शुका॑मस्या , ऽनु॒ष्टुभा᳚ प्रति॒ष्ठाका॑मस्य , प॒ङ्क्त्या य॒ज्ञका॑मस्य , वि॒राजाऽन्न॑कामस्य ।  

#### टीका
4सर्वाणीत्यादि ॥ प्रातरनुवाके प्रेषणानन्तरं ब्रूयात् । परिदध्यात् समापयेत् । गतमन्यत् ॥


### संयुक्तमन्त्रः
शृ॒णोत्व॒ग्निस्स॒मिधा॒ हव᳚म् [13]  
म॒ इत्या॑ह सवि॒तृप्र॑सूत ए॒व दे॒वता᳚भ्यो नि॒वेद्या॒पोऽच्छै᳚त्य॒प इ॑ष्य होत॒रित्या॑हेषि॒तꣳ हि कर्म॑ क्रि॒यते॒ मैत्रा॑वरुणस्य चमसाध्वर्य॒वा द्र॒वेत्या॑ह मि॒त्रावरु॑णौ॒ वा अ॒पान्ने॒तारौ॒ ताभ्या॑मे॒वैना॒ अच्छै॑ति॒

### मन्त्रः
शृ॒णोत्व॒ग्निस्स॒मिधा॒ हव॑म्  म॒ इत्या॑ह ।[13]  
स॒वि॒तृप्रसू॑त ए॒व दे॒वता᳚भ्यो नि॒वेद्या॒पोऽच्छै॑ति ।  
अ॒प इ॑ष्य होत॒रित्या॑ह ।
इ॒षि॒त॒ꣳ हि कर्म॑ क्रि॒यते᳚ ।  
मैत्रा॑वरुणस्य चमसाध्वर्य॒वा द्र॒वेत्या॑ह ।  
मि॒त्रावरु॑णौ॒ वा अ॒पान्ने॒तारौ॒ , ताभ्या॑म् ए॒वैना॒ अच्छै॑ति ।

#### टीका
5यत्राभिजानात्यभूदुषारुशत्पशुरिति तत्प्रचरण्या जुहोति - शृणोत्वग्निरिति ॥ सवितृप्रसूत इति । सवित्राऽनुज्ञात एव देवताभ्यो निवेद्य विज्ञाप्य अपोच्छैति अपोभिप्राप्तुं गच्छति । एकधनादिलक्षणाः अप इष्य होतरित्यादिस्संप्रैषः । इषितमित्यादि । हे होतः अपः कर्म अपामानयनलक्षणं इष्य इच्छेति यस्मादाह तस्मादिषितं हि कर्म क्रियते । मैत्रावरुणस्येत्यादि । मित्रावरुणयोः अपां वृष्टेः नेतृत्वात् एवमुच्यते । ताभ्यां सह अपोच्छैति ॥


### संयुक्तमन्त्रः
देवी॑रापो अपान्नपा॒दित्या॒हाहु॑त्यै॒वैना॑ नि॒ष्क्रीय॑ गृह्णा॒त्यथो॑ ह॒विष्कृ॑तानामे॒वाभिघृ॑तानाङ्गृह्णाति [14]  

### मन्त्रः
देवी॑रापो अपान्नपा॒दित्या॑ह ।  
आहु॑त्यै॒वैना॑ नि॒ष्क्रीय॑ गृह्णाति  ।  
अथो॑ ह॒विष्कृ॑तानाम् ए॒वाभिघृ॑तानाङ् गृह्णाति [14]  

#### टीका
6देवीराप इत्यप्सु तृणमन्तर्धाय जुहोति आहुतिप्रदानेन एना अपो निष्क्रीय आत्मसात्कृत्य गृह्णाति । अथो हविष्कृतानां हविष्ट्वमापादितानां अभिघारणस्थानीयोयं होम इत्यर्थः । हविष्ट्वापादनेन संस्कृता हविष्कृता । 'तृतीया कर्मणि' इति पूर्वपदप्रकृतिस्वरत्वम् ॥


### संयुक्तमन्त्रः
कार्‌षि॑र॒सीत्या॑ह॒ शम॑लमे॒वासा॒मप॑ प्लावयति समु॒द्रस्य॒ वोऽख्षि॑त्या॒ उन्न॑य॒ इत्या॑ह॒ तस्मा॑द॒द्यमा॑ना पी॒यमा॑ना॒ आपो॒ न ख्षी॑यन्ते॒

### मन्त्रः
"कार्‌षि॑र॒सि"+ इत्या॑ह ।  
शम॑लम् ए॒वासा॒मप॑ प्लावयति ।  
"स॒मु॒द्रस्य॑ वो ऽख्षि॑त्या॒ उन्न॑य॒" इत्या॑ह ।  
तस्मा॑द् अ॒द्यमा॑ना पी॒यमा॑ना॒ आपो॒ न ख्षी॑यन्ते ।  

#### टीका
7कार्षिरसीति दर्भैराहुतिमपप्लावयति ॥ शमलं मलांशमपप्लावयति अपनयति । 'समुद्रस्य वोक्षित्या उन्नये' इति अभिहुतानां मैत्रावरुणचमसेन गृह्नाति । तस्मादद्यमाना इत्यादि । क्षुन्निवृत्त्यर्थमद्यमानाः पिपासानिवृत्त्यर्थं पीयमानाः ॥


### संयुक्तमन्त्रः
योनि॒र्वै य॒ज्ञस्य॒ चात्वा॑लँय्य॒ज्ञो व॑सती॒वरीर्‌॑होतृचम॒सञ्च॑ मैत्रावरुणचम॒सञ्च॑ स॒॒स्पर्श्य॑ वसती॒वरी॒र्व्यान॑यति य॒ज्ञस्य॑ सयोनि॒त्वायाथो॒ स्वादे॒वैना॒ योने॒ प्र ज॑नय॒त्य्

### मन्त्रः
योनि॒र्वै य॒ज्ञस्य॒ चात्वा॑लम् ।  
य॒ज्ञो व॑सती॒वरीर्‌॑ होतृचम॒सञ् च॑ मैत्रावरुणचम॒सञ् च॑ स॒॒स्पर्श्य॑ वसती॒वरी॒र् व्यान॑यति , य॒ज्ञस्य॑ सयोनि॒त्वाय॑ ।  
अथो॒ स्वाद् ए॒वैना॒ योने॒ प्र ज॑नयति ।  

#### टीका
8योनिर्वा इत्यादि ॥ ततः पुरषिमादाय धिष्ण्योपवपनात् योनित्यम् । प्रसाधनसाधनत्वाद्यज्ञोहि स्वयं वसतीवर्यः । उपरि चात्वाले चमसौ परस्परं संस्पर्शयित्वा तत्र वसतविरीर्व्यानयति परस्परमानयति यज्ञस्य सयोनित्वाय स्वयोनावेव यज्ञस्स्थापितो यथा स्यात् । अपि च स्वादेव योनेः एता यज्ञात्मिकाः प्रजनयति उत्पादयति ॥


### संयुक्तमन्त्रः
ध्व॒र्योऽवे॑र॒पा (३) इत्या॑हो॒तेम॑नन्नमुरु॒तेमा प॒श्येति॒ वावैतदा॑ह॒

### मन्त्रः
ध्व॒र्योऽवे॑र॒पा (३) इत्या॑ह ।  
"उ॒तेम॑नन्नमुरु॒तेमा प॒श्य" + इति॒ वावैतदा॑ह ।  

#### टीका
9अध्वर्योवेरपा इति हातोऽध्वर्युं पृच्छति ॥ हे अध्वर्यो किमपः अवेः लब्धवानसि । विदॢ लाभे, लुङि सिज्लुकि 'दश्च' इति रुत्वम् । प्रश्ने वाक्यस्य टेः प्लुतः । अत यत्प्रतिवचनं 'उतेमनन्नमुः' इति तस्याभिप्रायमाह - उतेमा इत्यादि । अत्र लाभप्रश्ने लब्धवानस्म्यहमिति प्रतिवक्तव्ये उतेमनन्नमुरिति यदुक्तं तस्यायमभिप्रायः - तथा हि न केवलमिमा लब्धवानस्म्यहं उत अपि तु अनन्नमुः इमाः अत्यर्थं मामुपसं प्राप्ताः दर्शयितुमपि शक्यन्ते । द्रष्टुमशक्यमपि हि आत्मसात्कृतलब्धमुच्यते । इमास्त्वापो न तथा, उपनता एवेमाः; तत्किमुच्यते लब्धवानस्मीति; अपित्विमाः पश्येति एतदर्थरूपमाहायं मन्त्र इति ॥


### संयुक्तमन्त्रः
यद्य॑ग्निष्टो॒मो जु॒होति॒ यद्यु॒क्थ्य॑ परि॒धौ नि मा᳚र्ष्टि॒ यद्य॑तिरा॒त्रो यजु॒र्वद॒न्प्र प॑द्यते यज्ञक्रतू॒नाँव्व्यावृ॑त्त्यै ॥ [15]  

### मन्त्रः
यद्य॑ग्निष्टो॒मो जु॒होति॒ , यद्यु॒क्थ्य॑ परि॒धौ नि मा᳚र्ष्टि॒ ,   
यद्य॑तिरा॒त्रो यजु॒र् वद॒न् प्र प॑द्यते , यज्ञक्रतू॒नाँव् व्यावृ॑त्त्यै ॥ [15]  

#### टीका
10प्रचरणीयशेषात्क्रतुकरणं जुहोति - 'यमग्रे पृत्सु मर्त्यम्' इति ॥ यद्ययमग्निष्टोमः, अथवा यद्युक्थ्यः परिधौ निर्माष्ट्यनेन मन्त्रेण । अथ यद्यतिरात्रः एतं मन्त्रं वदन् प्रपद्यते हविर्धानम् । यज्ञक्रतवः यूपवन्तो यागाः । तेषां व्यावृत्त्यै विभागार्थमेवं कुर्यादिति ॥

इति षष्ठे चतुर्थे तृतीयोनुवाकः ॥  


## अनुवाकः ४

### संयुक्तमन्त्रः
दे॒वस्य॑ त्वा सवि॒तु प्र॑स॒व इति॒ ग्रावा॑ण॒मा द॑त्ते॒ प्रसू᳚त्या अ॒श्विनो᳚र्बा॒हुभ्या॒मित्या॑हा॒श्विनौ॒ हि दे॒वाना॑मध्व॒र्यू आस्ता᳚म्पू॒ष्णो हस्ता᳚भ्या॒मित्या॑ह॒ यत्यै॑ प॒शवो॒ वै सोमो᳚ व्या॒न उ॑पाꣳशु॒सव॑नो॒ यदु॑पाꣳशु॒सव॑नम॒भि मिमी॑ते व्या॒नमे॒व प॒शुषु॑ दधा॒ति

### मन्त्रः
दे॒वस्य॑ त्वा सवि॒तु प्र॑स॒व इति॒ , ग्रावा॑ण॒मा द॑त्ते । प्रसू᳚त्या ।  
"अ॒श्विनो᳚र् बा॒हुभ्या॒म्" इत्या॑ह । अ॒श्विनौ॒ हि दे॒वाना॑मध्व॒र्यू आस्ता᳚म् ।  
"पू॒ष्णो हस्ता᳚भ्या॒म्" इत्या॑ह ।  
यत्यै॑ प॒शवो॒ वै सोमो᳚ व्या॒न उ॑पाꣳशु॒सव॑नः ।  
यद् उ॑पाꣳशु॒सव॑नम् अ॒भि मिमी॑ते , व्या॒नमे॒व प॒शुषु॑ दधाति ।  

#### टीका
1देवस्य त्वेत्यादि ॥ ग्रावाणमुपांशुसवनम् । गतमन्यत् । पशवो वा इत्यादि । तद्धेतुत्वात्ताच्छब्द्यम् । व्यान उपांशुसवनो ग्रावा, यथोक्तं -'प्राणापानौ वा एतौ यदुपांश्वन्तर्यामौ व्यान उपांशुसवनः' इति । तस्माद्यदुपांशुसवनमभिलक्ष्य तस्योपरि मिमीते व्यानं पशुषु स्थापयति ॥

### संयुक्तमन्त्रः
इन्द्रा॑य॒ त्वेन्द्रा॑य॒ त्वेति॑ मिमीत॒ इन्द्रा॑य॒ हि सोम॑ आह्रि॒यते॒ पञ्च॒ कृत्वो॒ यजु॑षा मिमीते [16]  
पञ्चा᳚ख्षरा प॒ङ्क्ति पाङ्क्तो॑ य॒ज्ञो य॒ज्ञमे॒वाव॑ रुन्द्धे॒ पञ्च॒ कृत्व॑स्तू॒ष्णीन्दश॒ सम्प॑द्यन्ते॒ दशा᳚ख्षरा वि॒राडन्नँ॑व्वि॒राड्वि॒राजै॒वान्नाद्य॒मव॑ रुन्द्धे

### मन्त्रः
इन्द्रा॑य॒ त्वेन्द्रा॑य॒ त्वेति॑ मिमीते ।  
इन्द्रा॑य॒ हि सोम॑ आह्रि॒यते᳚ ।  
पञ्च॒ कृत्वो॒ यजु॑षा मिमीते ।[16]  
पञ्चा᳚ख्षरा प॒ङ्क्तिः । पा॒ङ्क्तो य॒ज्ञः ।  
य॒ज्ञम् ए॒वाव॑ रुन्धे ।  
पञ्च॒ कृत्व॑स् तू॒ष्णीन् दश॒ सम्प॑द्यन्ते ।  
दशा᳚ख्षरा वि॒राट् ।  
अन्नँ॑व् वि॒राट् । वि॒राजै॒वान्नाद्य॒मव॑ रुन्धे ।  

#### टीका
2इन्द्राय त्वेन्द्रायत्वेत्यादि ॥ 'इन्द्राय त्वा वृत्रघ्ने' , 'इन्द्राय त्वा वृत्रतुरे'16 इत्यादीनां मन्त्राणां प्रतीकप्रदर्शनार्थमिदम् । इन्द्राय हि प्राधान्येन सोम आह्रियते । पञ्च कृत्व इति । क्रियाभ्यावृत्तिवचनं शब्दान्तरं, आद्युदात्तत्वात् । पञ्चाक्षरेत्यादि । गतम् ॥


### संयुक्तमन्त्रः
श्वा॒त्रास्स्थ॑ वृत्र॒तुर॒ इत्या॑है॒ष वा अ॒पाꣳ सो॑मपी॒थो य ए॒वँव्वेद॒ नाफ्स्वार्ति॒मार्च्छ॑ति॒

### मन्त्रः
"श्वा॒त्रास्स्थ॑ वृत्र॒तुर॒" इत्या॑ह ।  
ए॒ष वा अ॒पाꣳ सो॑मपी॒थः ।  
य ए॒वँव् वेद॒ नाफ्स्वार्ति॒मार्च्छ॑ति ।  

#### टीका
3श्वात्रा इति ॥ होतृचमसीयाभिरद्भिः एकदेशेन राज्ञ उपसर्जनम् । एष खल्वपां सोमपीथः सोमपानं प्रथममापस्सोमं पिबन्ति, 'सोमस्य पिबत' इति मन्त्रलिङ्गात् । अप्स्विति निमित्तात्सप्तमी । अम्निमित्तामार्तिं न गच्छति एवं वेदिता ॥


### संयुक्तमन्त्रः
यत्ते॑ सोम दि॒वि ज्योति॒रित्या॑है॒भ्य ए॒वैन᳚म् [17]  
लो॒केभ्य॒स्सम्भ॑रति॒ सोमो॒ वै राजा॒ दिशो॒ऽभ्य॑ध्याय॒थ्स दिशोऽनु॒ प्रावि॑श॒त्प्रागपा॒गुद॑गध॒रागित्या॑ह दि॒ग्भ्य ए॒वैन॒ꣳ॒ सम्भ॑र॒त्यथो॒ दिश॑ ए॒वास्मा॒ अव॑ रु॒न्द्धे

### मन्त्रः
"यत्ते॑ सोम दि॒वि ज्योति॒र्" इत्या॑ह ।
ए॒भ्य ए॒वैनँल् लो॒केभ्य॒स् सम्भ॑रति ।[17]   
सोमो॒ वै राजा॒ दिशो॒ऽभ्य॑ध्यायत् ।  
स दिशोऽनु॒ प्रावि॑शत् ।  
"प्रागपा॒गुद॑गध॒राग्" इत्या॑ह ।  
दि॒ग्भ्य ए॒वैन॒ꣳ॒ सम्भ॑र॒त्य् - अथो॒ दिश॑ ए॒वास्मा॒ अव॑ रु॒न्धे ।  

#### टीका
4यत्ते सोमेति राज्ञोभिमन्त्रणम् ॥ एम्य इति । लोकत्रयार्थं राजानं एकत्र संगृह्णाति । सोमो वा इत्यादि । अभ्यध्यायत् अभ्यकामयत । अथ कामयमानो दिशोनुप्राविशत् । तस्मात्प्रागपागिति निग्राहोपायनं दिग्भ्यो राज्ञ इत्येकत्र संभरणाय भवति । अपि च दिशश्चास्मै यजमानाय अवरुन्धे वशीकरोति दिग्वासिनः ॥


### संयुक्तमन्त्रः
ऽम्ब॒ नि ष्व॒रेत्या॑ह॒ कामु॑का एन॒॒ स्त्रियो॑ भवन्ति॒ य ए॒वँव्वेद॒

### मन्त्रः
"अम्ब॒ नि ष्व॒र" + इत्या॑ह ।  
कामु॑का एन॒॒ स्त्रियो॑ भवन्ति॒ , य ए॒वँव् वेद ।  

#### टीका
5यां भार्यां कामयेत तां मनसा ध्यायेत् - अम्ब निष्वरेति ॥ 'अम्ब मातः' इत्यादीनि स्त्रीणां प्रीतिजननानि पूजावचनानि यैः प्रयुक्तैः एनं कामयन्ते स्त्रियः । अथ एवं वेदितारं सर्वास्स्त्रियः कामुका भवन्ति । स्वस्त्रियश्च विशेषेण । 'लषपत' इत्युकञ्प्रत्ययः, 'न लोकाव्यय' इति षष्ठीप्रतिषेधः ।


### संयुक्तमन्त्रः
यत्ते॑ सो॒मादा᳚भ्य॒न्नाम॒ जागृ॒वीति॑ [18]  
आ॒है॒ष वै सोम॑स्य सोमपी॒थो य ए॒वँव्वेद॒ न सौ॒म्यामार्ति॒मार्च्छ॑ति॒

### मन्त्रः
"यत्ते॑ सो॒मादा᳚भ्य॒न्नाम॒ जागृ॑वि"+ इत्या॑ह ।[18]  
ए॒ष वै सोम॑स्य सोमपी॒थः ।  
य ए॒वँव् वेद॒ न सौ॒म्यामार्ति॒मार्च्छ॑ति ।  

#### टीका
6यत्ते सोमादाभ्यमिति ॥ उपांशुपावमानानामनुसवनं द्वौद्वावंशू महाभिषवेष्वपिसृजति । एष खलु सोमस्यापि सोमपीथः सोमपानम् । सोमोपि सोममपि प्रथममेव पिबति । 'सोमाय स्वाहा' इति च मन्त्रलिङ्गम् । एवं वेदिता सोमनिमित्तामार्तिं न गच्छति ॥


### संयुक्तमन्त्रः
घ्नन्ति॒ वा ए॒तथ्सोमँ॒य्यद॑भिषु॒ण्वन्त्य॒ꣳ॒शूनप॑ गृह्णाति॒ त्राय॑त ए॒वैन॑म्प्रा॒णा वा अ॒ꣳ॒शव॑ प॒शव॒स्सोमो॒ऽꣳ॒शून्पुन॒रपि॑ सृजति प्रा॒णाने॒व प॒शुषु॑ दधाति॒ द्वौद्वा॒वपि॑ सृजति॒ तस्मा॒द्द्वौद्वौ᳚ प्रा॒णाः ॥ [19]  

### मन्त्रः
घ्न॒न्ति॒ वा ए॒तथ्सोमँ॒य् यद् अ॑भिषु॒ण्वन्ति ।  
अ॒ꣳ॒शूनप॑ गृह्णाति ।  
त्राय॑त ए॒वैन॑म् ।  
प्रा॒णा वा अ॒ꣳ॒शव॑ प॒शव॒स् सोमः॑ ।   
अ॒ꣳ॒शून् पुन॒रपि॑ सृजति ।  
प्रा॒णाने॒व प॒शुषु॑ दधाति ।  
द्वौद्वा॒वपि॑ सृजति ।  
तस्मा॒द् द्वौद्वौ᳚ प्रा॒णाः ॥ [19]  

#### टीका
7घ्नन्तीत्यादि ॥ अंशवो लताः । षडंशूनवगृह्नाति संघातादपादत्ते । तेनैतं सोमं त्रायते वधपरिहारेण रक्षति । प्राणा वा इत्यादि । प्राणस्थानीया अंशवः । संघातावयवा लताः पशुस्थानीयाः । संघातात्मा सोमः । तस्मादंशून् महाभिषवेषु पुनरपिसृजति पूर्वमपनीतान् पुनस्संघाते एकीकरोति, प्राणानेव पशुषु स्थापयति । द्वौद्वाविति । द्वौद्वौ संसृष्टौ प्रक्षिपति । तस्माच्चक्षुरादयः प्राणाः द्वौद्वौ संहत्यकारिणौ भवतः ॥

इति षष्ठे चतुर्थे चतुर्थोनुवाकः ॥  

## अनुवाकः ५

### संयुक्तमन्त्रः
प्रा॒णो वा ए॒ष यदु॑पा॒ꣳ॒शुर्यदु॑पा॒ꣳ॒श्व॑ग्रा॒ ग्रहा॑ गृ॒ह्यन्ते᳚ प्रा॒णमे॒वानु॒ प्र य॑न्त्य्

### मन्त्रः
प्रा॒णो वा ए॒ष यदु॑पा॒ꣳ॒शुः ।  
यदु॑पा॒ꣳ॒श्व॑ग्रा॒ ग्रहा॑ गृ॒ह्यन्ते᳚ , प्रा॒णमे॒वानु॒ प्र य॑न्ति ।  

#### टीका
1प्राणो वा इत्यादि ॥ प्राणस्थितिहेतुत्वाताच्छब्द्यम् । उपांश्वग्राः उपांशुप्रथमाः अनुप्रयन्ति अनुगच्छन्ति ॥


### संयुक्तमन्त्रः
अरु॒णो ह॑ स्मा॒हौप॑वेशि प्रातस्सव॒न ए॒वाहँय्य॒ज्ञꣳ सस्था॑पयामि॒ तेन॒ तत॒स्सस्थि॑तेन चरा॒मीत्य॒ष्टौ कृत्वोऽग्रे॒ऽभि षु॑णोत्य॒ष्टाख्ष॑रा गाय॒त्री गा॑य॒त्रम्प्रा॑तस्सव॒नम्प्रा॑तस्सव॒नमे॒व तेना᳚प्नो॒त्येका॑दश॒ कृत्वो᳚ द्वि॒तीय॒मेका॑दशाख्षरा त्रि॒ष्टुप्त्रैष्टु॑भ॒म्माध्य॑न्दिनम् [20]  
सव॑न॒म्माध्य॑न्दिनमे॒व सव॑न॒न्तेना᳚प्नोति॒ द्वाद॑श॒ कृत्व॑स्तृ॒तीय॒न्द्वाद॑शाख्षरा॒ जग॑ती॒ जाग॑तन्तृतीयसव॒नन्तृ॑तीयसव॒नमे॒व तेना᳚प्नोत्य

### मन्त्रः
अ॒रु॒णो ह॑ स्मा॒हौप॑वेशिः ।  
प्रा॒त॒स॒व॒न ए॒वाहँय् य॒ज्ञꣳ सस्था॑पयामि॒ , तेन॒ तत॒स् सस्थि॑तेन चरा॒मीति॑ ।  
अ॒ष्टौ कृत्वोऽग्रे॒ऽभि षु॑णोति ।  
अ॒ष्टाख्ष॑रा गाय॒त्री ।  
गा॒य॒त्रम् प्रा॑तस् सव॒नम् ।  
प्रा॒त॒स्स॒व॒नम् ए॒व तेना᳚प्नोति ।  
एका॑दश॒ कृत्वो᳚ द्वि॒तीय᳚म् ।  
एका॑दशाख्षरा त्रि॒ष्टुप् ।  
त्रैष्टु॑भ॒म् माध्य॑न्दिन॒ꣳ॒ सव॑नम् ।[20]  
माध्य॑न्दिनमे॒व सव॑न॒न् तेना᳚प्नोति ।  
द्वाद॑श॒ कृत्व॑स् तृ॒तीय᳚म् ।  
द्वाद॑शाख्षरा॒ जग॑ती ।  
जाग॑तन्तृतीयसव॒नम् ।  
तृ॒ती॒य॒स॒व॒नम् ए॒व तेना᳚प्नोति ।

#### टीका
2अरुणो हेत्यादि ॥ उपवेशस्यापत्यं अरुणो नाम आह स्म - अहं प्रातस्सवन एव यज्ञं संस्थापयामि समापयामि सोमं, ततश्च प्रातस्सवन एव समाप्तौ तेन यज्ञेनेत्थंभूतश्चरामीति प्रतिज्ञामाह । प्रयोजनं च वक्ष्यति - अस्कन्दायेति । कथं पुनः प्रातस्सवन एव यज्ञसंस्थापनेत्यत आह - अष्टौ कृत्व इत्यादि । क्रियाभ्यावृत्तिवाचिशब्दान्तरमिदं, न प्रत्ययः । अभिषवे अष्टत्वाद्यन्वयात् गायत्र्यादिसवनत्रयलाभः । त्रिष्टुब्जगतीशब्दौ उत्सादिः ॥


### संयुक्तमन्त्रः
ए॒ताꣳ ह॒ वाव स य॒ज्ञस्य॒ सस्थि॑तिमुवा॒चास्क॑न्दा॒यास्क॑न्न॒ꣳ॒ हि तद्यद्य॒ज्ञस्य॒ सस्थि॑तस्य॒ स्कन्द॒त्य्

### मन्त्रः
ए॒ताꣳ ह॒ वाव स य॒ज्ञस्य॒ सस्थि॑तिम् उवाच । आस्क॑न्दा॒य ।  
आस्क॑न्न॒ꣳ॒ हि तद् यद् य॒ज्ञस्य॒ सस्थि॑तस्य॒ स्कन्द॑ति ।  

#### टीका
3एतां हेत्यादि ॥ एतां यज्ञस्य संस्थितिं सोरुण उवाच । किमर्थम्? अस्कन्दाय स्कन्नदोषाभावाय । कथं पुनस्तदभाव इत्याह - अस्कन्नं हीत्यादि । गतम् ॥

### संयुक्तमन्त्रः
अथो॒ खल्वा॑हुर्गाय॒त्री वाव प्रा॑तस्सव॒ने नाति॒वाद॒ इत्यन॑तिवादुक एन॒म्भ्रातृ॑व्यो भवति॒ य ए॒वँव्वेद॒ तस्मा॑द॒ष्टाव॑ष्टौ [21]  
कृत्वो॑ऽभि॒षुत्य॑म्

### मन्त्रः
अथो॒ खल्वा॑हुर् - गाय॒त्री वाव प्रा॑तस्सव॒ने नाति॒वाद॒ इति॑ ।  
अन॑तिवादुक एन॒म् भ्रातृ॑व्यो भवति॒ , य ए॒वँव् वेद॑ ।  
तस्मा॑द् अ॒ष्टाव॑ष्टौ कृत्वो॑ ऽभि॒षुत्य॑म् ।[21]  

#### टीका
4अथो खल्वित्यादि पक्षान्तरम् ॥ गायत्रो खलु प्रातस्सवनेन अतिवादे न वर्तते अतिवादं न सहते, गायत्रत्वात्प्रातस्सवनस्य । गायत्र्या एव ह्यतिवादास्त्रिष्टुबादयः । तस्माच्छन्दोन्तरमयुक्तं प्रातस्सवने इत्यरुणादन्य आहुः । एवं वेदितारं भ्रातृव्यः अनतिवादुकः अतिक्रम्य वचनशीलोतिवादुकः । छान्दस उकञ्, पूर्ववत् षष्ठ्यभावः । यस्मादेवं प्रातस्सवने गायत्र्या नातिवादः तस्मादष्टावष्टौकृत्वः एकादशकृत्वः इत्यादि मुक्त्वा सर्वेष्वपि पर्यायेषु अष्टकृत्व एवाभिषुत्यमभिषोतव्यम् । छान्दसः क्यप् ॥


### संयुक्तमन्त्रः
ब्रह्मवा॒दिनो॑ वदन्ति प॒वित्र॑वन्तो॒ऽन्ये ग्रहा॑ गृ॒ह्यन्ते॒ किम्प॑वित्र उपा॒ꣳ॒शुरिति॒ वाक्प॑वित्र॒ इति॑ ब्रूयाद्वा॒चस्पत॑ये पवस्व वाजि॒न्नित्या॑ह वा॒चैवैन॑म्पवयति॒ वृष्णो॑ अ॒ꣳ॒शुभ्या॒मित्या॑ह॒ वृष्णो॒ ह्ये॑ताव॒ꣳ॒शू यौ सोम॑स्य॒ गभ॑स्तिपूत॒ इत्या॑ह॒ गभ॑स्तिना॒ ह्ये॑नम्प॒वय॑ति दे॒वो दे॒वाना᳚म्प॒वित्र॑म॒सीत्या॑ह दे॒वो ह्ये॑षः [22]  
सन्दे॒वाना᳚म्प॒वित्रँ॒य्येषा᳚म्भा॒गोऽसि॒ तेभ्य॒स्त्वेत्या॑ह॒ येषा॒ꣳ॒ ह्ये॑ष भा॒गस्तेभ्य॑ एनङ्गृ॒ह्णाति॒ स्वाङ्कृ॑तो॒ऽसीत्या॑ह प्रा॒णमे॒व स्वम॑कृत॒ मधु॑मतीर्न॒ इष॑स्कृ॒धीत्या॑ह॒ सर्व॑मे॒वास्मा॑ इ॒द स्व॑दयति॒

### मन्त्रः
ब्र॒ह्म॒वा॒दिनो॑ वदन्ति -  
"प॒वित्र॑वन्तो॒ऽन्ये ग्रहा॑ गृ॒ह्यन्ते॒ , किम् प॑वित्र उपा॒ꣳ॒शुर्" इति॑ ।  
"वाक्प॑वित्र॒" इति॑ ब्रूयात् ।  
"वा॒चस्पत॑ये पवस्व वाजि॒न्न्" इत्या॑ह । वा॒चैवैन॑म् पवयति ।  
"वृष्णो॑ अ॒ꣳ॒शुभ्या॒म्" इत्या॑ह । वृष्णो॒ ह्ये॑ताव॒ꣳ॒शू यौ सोम॑स्य ।  
"गभ॑स्तिपूत॒" इत्या॑ह । गभ॑स्तिना॒ ह्ये॑नम् प॒वय॑ति ।  
"दे॒वो दे॒वाना᳚म् प॒वित्र॑म॒सि" इत्या॑ह ।  
दे॒वो ह्ये॑षस् सन्दे॒वाना᳚म् प॒वित्र᳚म् ।[22]  
"येषा᳚म् भा॒गोऽसि॒ तेभ्य॒स् त्वा"+ इत्या॑ह ।  
येषा॒ꣳ॒ ह्ये॑ष भा॒गस् तेभ्य॑ एनङ् गृ॒ह्णाति॑ ।  
"स्वाङ्कृ॑तो॒ ऽसि" इत्या॑ह ।  प्रा॒णमे॒व स्वम॑कृत ।  
"मधु॑मतीर्न॒ इष॑स्कृ॒धि"+ इत्या॑ह ।  
सर्व॑मे॒वास्मा॑ इ॒द स्व॑दयति ।  

#### टीका
5ब्रह्मवादिन इत्यादि ॥ दशापवित्रवन्त एवान्ये सर्वे ग्रहा गृह्यन्ते । अयमुपांशुग्रहः किंपवित्रः केन पवित्रेण तद्वानिति पृच्छन्ति ब्रह्मवादिनः । वाक्पवित्र इत्युत्तरं ब्रूयात् तेभ्यः । वाचस्पतये इत्येतद्वचनमेव पवित्रमस्य । तस्माद्वाचैवैतयैनं पवयति किं दशापवित्रेण । सोमस्य खल्वंशू वृष्णोंशू वर्षितृत्वात् । सोमस्य गभस्तिमत्त्वेन गभस्तिनैनं पवयति । हस्तो गभस्तिरिति केचित् । स्वयं देवः सन् देवानां पवित्रं भवत्येषः । येषामेष भागः तेभ्य एवायं गृहीतो भवति । प्राणमेव स्वमात्मीयं करोति । छान्दसो लुङ् । मन्त्रे 'स्वांकृतोसि' इति च्वेराम् ईत्वापवादः । एवमादेश इति दर्शयति सर्वमस्मै स्वादु करोति ॥


### संयुक्तमन्त्रः
विश्वे᳚भ्यस्त्वेन्द्रि॒येभ्यो॑ दि॒व्येभ्य॒ पार्थि॑वेभ्य॒ इत्या॑हो॒भये᳚ष्वे॒व दे॑वमनु॒ष्येषु॑ प्रा॒णान्द॑धाति॒ मन॑स्त्वा [23]  
अ॒ष्ट्वित्या॑ह॒ मन॑ ए॒वाश्ञु॑त उ॒र्व॑न्तरि॑ख्ष॒मन्वि॒हीत्या॑हान्तरिख्षदेव॒त्यो॑ हि प्रा॒णस्स्वाहा᳚ त्वा सुभव॒स्सूर्या॒येत्या॑ह प्रा॒णा वै स्वभ॑वसो दे॒वास्तेष्वे॒व प॒रोख्ष॑ञ्जुहोति दे॒वेभ्य॑स्त्वा मरीचि॒पेभ्य॒ इत्या॑हादि॒त्यस्य॒ वै र॒श्मयो॑ दे॒वा म॑रीचि॒पास्तेषा॒न्तद्भा॑ग॒धेय॒न्ताने॒व तेन॑ प्रीणाति॒

### मन्त्रः
"विश्वे᳚भ्यस् त्वा + इ॒न्द्रि॒येभ्यो॑ दि॒व्येभ्य॒ पार्थि॑वेभ्य॒" इत्या॑ह ।  
उ॒भये᳚ष्वे॒व दे॑वमनु॒ष्येषु॑ प्रा॒णान् द॑धाति ।  
"मन॑स्त्वाष्टु॒"+ इत्या॑ह । [23]  
मन॑ ए॒वाश्ञु॑ते ।  
"उ॒र्व॑न्तरि॑ख्ष॒म् अन्वि॒हि" इत्या॑ह ।  
अ॒न्त॒रि॒ख्ष॒दे॒व॒त्यो॑ हि प्रा॒णः ।  
"स्वाहा᳚ त्वा सुभव॒स् सूर्या॒य"+ इत्या॑ह ।  
प्रा॒णा वै स्वभ॑वसो दे॒वाः ।  
तेष्वे॒व प॒रोख्ष॑ञ् जुहोति ।  
"दे॒वेभ्य॑स् त्वा मरीचि॒पेभ्य॒" इत्या॑ह ।  
आ॒दि॒त्यस्य॒ वै र॒श्मयो॑ दे॒वा म॑रीचि॒पाः ।  
तेषा॒न् तद् भा॑ग॒धेय॒न् , ताने॒व तेन॑ प्रीणाति ।  

#### टीका
6विश्वेभ्यस्त्वेति ॥ गतम् । प्राणा वै स्वभवस इत्यादि । मन्त्रे सुभव इति स्वभवसां प्राणापानानां परोक्षमामन्त्रणमिति दर्शयति । स्वस्मिन्नात्मनि जाता देवास्स्वभवसः, तेषु परोक्षं हुतं भवति । स्वभवस इति । आदित्यस्य वै रश्मय इत्यादि । गतम् ॥ +++(सम्पादकटिप्पणिः - विस्तृतं व्याख्यानमन्यत्र मृग्यम्)+++।


### संयुक्तमन्त्रः
यदि॑ का॒मये॑त॒ वर्‌षु॑क प॒र्जन्यः॑ [24]  
स्या॒दिति॒ नीचा॒ हस्ते॑न॒ नि मृ॑ज्या॒द्वृष्टि॑मे॒व नि य॑च्छति॒ यदि॑ का॒मये॒ताव॑र्‌षुकस्स्या॒दित्यु॑त्ता॒नेन॒ नि मृ॑ज्या॒द्वृष्टि॑मे॒वोद्य॑च्छति॒

### मन्त्रः
यदि॑ का॒मये॑त॒ -  
"वर्‌षु॑क प॒र्जन्यः॑ स्या॒द्" इति॒ , नीचा॒ हस्ते॑न॒ नि मृ॑ज्या॒द्  । [24]  
वृष्टि॑मे॒व नि य॑च्छति ।  
यदि॑ का॒मये॒त -   
"अव॑र्‌षुकस् स्या॒द्" इति॑ +उ॒त्ता॒नेन॒ नि मृ॑ज्या॒द् ।  
वृष्टि॑म् ए॒वोद्य॑च्छति ।  


#### टीका
7यदीत्यादि ॥ वर्षुकः वर्षणशीलः पजर्न्यस्स्यादिति यदि कामयेत तदा नीचा अधोमुखेन हस्तेन निमृज्यात् शोधयेत् । वृष्टिं नियच्छति न्यक्पातयति । अवर्षुकः अवर्षणशीलः, पूर्ववदुकञ् । उत्तानमुखः उद्यच्छति ऊर्ध्वमाकर्षति ॥

### संयुक्तमन्त्रः
यद्य॑भि॒चरे॑द॒मुञ्ज॒ह्यथ॑ त्वा होष्या॒मीति॑ ब्रूया॒दाहु॑तिमे॒वैन॑म्प्रे॒फ्सन्‌ह॑न्ति॒ यदि॑ दू॒रे स्यादा तमि॑तोस्तिष्ठेत्प्रा॒णमे॒वास्या॑नु॒गत्य॑ हन्ति॒

### मन्त्रः
यद्य॑भि॒चरे॑द् अ॒मुञ् ज॒ह्यथ॑ त्वा होष्या॒मीति॑ ब्रूयात् ।  
आहु॑तिम् ए॒वैन॑म् प्रे॒फ्सन्‌ ह॑न्ति ।  
यदि॑ दू॒रे स्याद् आ तमि॑तोस्तिष्ठेत् ।  
प्रा॒णमे॒वास्या॑नु॒गत्य॑ हन्ति ।   

#### टीका
8यद्यभिचरेदित्यादि ॥ अमुं देवदत्तं जहि मारय अथानन्तरं तुभ्यं ग्रहं होष्यामि नेदानीमिति भविष्यति निर्देशं कुर्यात् । आहुतिमेव प्रेप्सन् प्रणस्सूर्यो वा एनमभिचरितव्यं हन्ति नाशयति । अथ यदि दूरे स्यादभिचरितव्यः तदा आतमितोस्तिष्ठेत् यावन्तं कालं निरुच्छ्वासस्स्थातुं न शक्नुयात् तावन्तं कालमुच्छ्वसन् तिष्ठेत् । अस्याभिचरितव्यस्य प्राणमनुगत्यैनं हन्ति ॥


### संयुक्तमन्त्रः
यद्य॑भि॒चरे॑द॒मुष्य॑ [25]  
त्वा॒ प्रा॒णे सा॑दया॒मीति॑ सादये॒दस॑न्नो॒ वै प्रा॒ण प्रा॒णमे॒वास्य॑ सादयति

### मन्त्रः
यद्य॑भि॒चरे॑द् अ॒मुष्य॑ त्वा॒ प्रा॒णे सा॑दया॒मीति॑ सादयेत् ।[25]   
अस॑न्नो॒ वै प्रा॒ण , प्रा॒णम् ए॒वास्य॑ सादयति ।  

#### टीका
9यद्यभिचरेदित्यादि ॥ प्रयोगान्तरमुच्यते । अभिचरन्नमुष्य देवदत्तस्य प्राणे त्वां सादयामीति हुत्वा पात्रं सादयेत् । प्राणो वा असन्नः अनष्टः अनेन सादनेन अस्य प्राणमेव सादयति नाशयति ॥


### संयुक्तमन्त्रः
ष॒ड्भिर॒ꣳ॒शुभि॑ पवयति॒ षड्वा ऋ॒तव॑ ऋ॒तुभि॑रे॒वैन॑म्पवयति॒ त्रि प॑वयति॒ त्रय॑ इ॒मे लो॒का ए॒भिरे॒वैनँ॑ल्लो॒कै प॑वयति ब्रह्मवा॒दिनो॑ वदन्ति॒ कस्मा᳚थ्स॒त्यात्त्रय॑ पशू॒नाꣳ हस्ता॑दाना॒ इति॒ यत्त्रिरु॑पा॒ꣳ॒शुꣳ हस्ते॑न विगृ॒ह्णाति॒ तस्मा॒त्त्रय॑ पशू॒नाꣳ हस्ता॑दाना॒ पुरु॑षो ह॒स्ती म॒र्कटः॑ ॥ [26]  

### मन्त्रः
ष॒ड्भिर॒ꣳ॒शुभि॑ पवयति ।  
षड्वा ऋ॒तवः॑ ।  
ऋ॒तुभि॑र् ए॒वैन॑म् पवयति ।  
त्रि प॑वयति ।  
त्रय॑ इ॒मे लो॒काः ।
ए॒भिर् ए॒वैनँ॑ल् लो॒कै प॑वयति ।  
ब्र॒ह्म॒वा॒दिनो॑ वदन्ति॒  -  
कस्मा᳚थ् स॒त्यात् त्रय॑ पशू॒नाꣳ हस्ता॑दाना॒ इति॑ ।   
यत् त्रिरु॑पा॒ꣳ॒शुꣳ हस्ते॑न विगृ॒ह्णाति॑ ।  
तस्मा॒त् त्रय॑ पशू॒नाꣳ हस्ता॑दाना॒ पुरु॑षो ह॒स्ती म॒र्कटः॑ ॥ [26]  

#### टीका
10षड्भिरिति ॥ द्वाभ्यांद्वाभ्याम् । त्रिरित्यादि । गतम् । ब्रह्मवादिन इत्यादि । कस्मात्कारणात्पशूनां मध्ये त्रय एव हस्तादाना इति वदन्ति ब्रह्मवादिनः । यदित्याद्युत्तरम् - यस्मादुपांशुग्रहमञ्जलिना त्रिर्गृह्णाति तस्मात्त्रय एव हस्तादानाः हस्तः आदानः आदानकरणं येषां ते तथोक्ताः । के. पुनस्त्रय इत्याह - पुरुष इत्यदि ॥

इति षष्ठे चतुर्थे पञ्चमोनुवाकः ॥  


## अनुवाकः ६

### संयुक्तमन्त्रः
दे॒वा वै यद्य॒ज्ञेऽकु॑र्वत॒ तदसु॑रा अकुर्वत॒ ते दे॒वा उ॑पा॒ꣳ॒शौ य॒ज्ञꣳ स॒॒स्थाप्य॑मपश्य॒न्तमु॑पा॒ꣳ॒शौ सम॑स्थापय॒न्तेऽसु॑रा॒ वज्र॑मु॒द्यत्य॑ दे॒वान॒भ्या॑यन्त॒

### मन्त्रः
दे॒वा वै यद् य॒ज्ञेऽकु॑र्वत॒ , तदसु॑रा अकुर्वत ।  
ते दे॒वा उ॑पा॒ꣳ॒शौ य॒ज्ञꣳ स॒॒स्थाप्य॑मपश्यन् ।  
तमु॑पा॒ꣳ॒शौ सम॑स्थापयन् ।  
तेऽसु॑रा॒ वज्र॑मु॒द्यत्य॑ दे॒वान् अ॒भ्या॑यन्त ।

#### टीका
1देवा वा इत्यादि ॥ उपांशौ ग्रहे यज्ञं संस्थाप्यमपश्यन् । तथा कृतवन्तश्च देवाः । आत्मकृतं सर्वमसुरैस्तथाकृतं दृष्ट्वा असुराणामप्रतिपत्त्यर्थं उपांशौ यज्ञं संस्थाप्य केन चिदुपायेन समापनीयं दृष्ट्वा तथा कृतवन्तः । अथासुरास्तत्प्रकारानभिज्ञास्संजातक्रोधा वज्रमायुधमुद्यम्य हस्ते गृहीत्वा दैवान् हन्तुमभ्यायन्त आभिमुख्येनागताः । अथ देवा भीता इन्द्रं शरणं गताः । अथेन्द्रस्तानसुरान् अन्तर्यामेण ग्रहेणान्तरधत्त अन्तर्हितान्विनष्टानकरोत् । तदित्यादि । अन्तर्यमनमन्तर्धानं, तद्येन भवति सोन्तर्यामः । यदित्यादि । गतम् ॥


### संयुक्तमन्त्रः
ते दे॒वा बिभ्य॑त॒ इन्द्र॒मुपा॑धाव॒न्तानिन्द्रो᳚ऽन्तर्या॒मेणा॒न्तर॑धत्त॒ तद॑न्तर्या॒मस्या᳚न्तर्याम॒त्वँय्यद॑न्तर्या॒मो गृ॒ह्यते॒ भ्रातृ॑व्याने॒व तद्यज॑मानो॒ऽन्तर्ध॑त्ते॒ऽन्तस्ते᳚ [27]  
द॒धा॒मि॒ द्यावा॑पृथि॒वी अ॒न्तरु॒र्व॑न्तरि॑ख्ष॒मित्या॑है॒भिरे॒व लो॒कैर्यज॑मानो॒ भ्रातृ॑व्यान॒न्तर्ध॑त्ते॒ ते दे॒वा अ॑मन्य॒न्तेन्द्रो॒ वा इ॒दम॑भू॒द्यद्व॒य स्म इति॒ ते᳚ऽब्रुव॒न्मघ॑व॒न्ननु॑ न॒ आ भ॒जेति॑ स॒जोषा॑ दे॒वैरव॑रै॒ परै॒श्चेत्य॑ब्रवी॒द्ये चै॒व दे॒वा परे॒ ये चाव॑रे॒ तानु॒भयान्॑ [28]  
अ॒न्वाभ॑जथ्स॒जोषा॑ दे॒वैरव॑रै॒ परै॒श्चेत्या॑ह॒ ये चै॒व दे॒वा परे॒ य चाव॑रे॒ तानु॒भया॑न॒न्वाभ॑जत्यन्तर्या॒मे म॑घवन्मादय॒स्वेत्या॑ह य॒ज्ञादे॒व यज॑मान॒न्नान्तरे᳚त्य्

### मन्त्रः
ते दे॒वा बिभ्य॑त॒ इन्द्र॒मुपा॑धावन् ।  
तानिन्द्रो᳚ऽन्तर्या॒मेणा॒न्तर॑धत्त ।  
तद॑न्तर्या॒मस्या᳚न्तर्याम॒त्वम् ।  
यद॑न्तर्या॒मो गृ॒ह्यते॒ भ्रातृ॑व्यान् ए॒व तद् यज॑मानो॒ ऽन्तर्ध॑त्ते ।  
अ॒न्तस् ते᳚ दधामि ,[27] द्यावा॑पृथि॒वी अ॒न्तरु॒र्व॑न्तरि॑ख्ष॒मित्या॑ह ।   
ए॒भिरे॒व लो॒कैर्यज॑मानो॒ भ्रातृ॑व्यान् अ॒न्तर्ध॑त्ते ।  
ते दे॒वा अ॑मन्य॒न्त -  
इन्द्रो॒ वा इ॒दम॑भू॒द्यद्व॒य स्म इति॑ ।  
ते᳚ऽब्रुव॒न् -
मघ॑व॒न्ननु॑ न॒ आ भ॒जेति॑ ।  
"स॒जोषा॑ दे॒वैरव॑रै॒ परै॒श्च" इत्य॑ब्रवीत् ।  
ये चै॒व दे॒वा परे॒ ये चाव॑रे॒ तानु॒भयान् अ॒न्वाभ॑जत् । [28]    
"स॒जोषा॑ दे॒वैरव॑रै॒ परै॒श्च"+ इत्या॑ह ।  
ये चै॒व दे॒वा परे॒ य चाव॑रे॒ तानु॒भया॑न् अ॒न्वाभ॑जति ।
"अ॒न्त॒र्या॒मे म॑घवन् मादय॒स्व"+ इत्या॑ह ।  
य॒ज्ञादे॒व यज॑मान॒न् नान्तरे॑ति ।  

#### टीका
2ते देवा इत्यादि ॥ इन्द्र एवेदं विश्वमभूत् यद्वयं स्मः याऽस्माकं विभूतिस्सा इन्द्रस्यैव विभूतिरभूत् न वयं स्म इति । अथ ते देवा इन्द्रमब्रुवन् - हे मघवन् अस्मानपि अन्वाभज त्वय्यागतेऽस्मिन् विश्वाधिपत्ये अस्मानप्यनुभागिनः कुर्विति । अथेन्द्रस्सजोषा देवैरित्युक्तः ये चैव देवाः परे उत्कृष्टा ये चावरे निकृष्टाः तानुभयानन्वाभजत् । 'अवरैः परैश्च, मादयस्व' इति लिङ्गात् । यथा यजमानो यज्ञेयज्ञे उभयानन्वाभजति । यज्ञादेवेति । सम्यग्यज्ञनिर्वृत्त्याऽपि यज्ञे मघवा माद्यतीति । अन्तरायो विनाशः ॥


### संयुक्तमन्त्रः
उपया॒मगृ॑हीतो॒ऽसीत्या॑हापा॒नस्य॒ धृत्यै॒

### मन्त्रः
"उ॒प॒या॒मगृ॑हीतोऽसि" + इत्या॑ह ।  
अ॒पा॒नस्य॒ धृत्यै᳚ ।  

#### टीका
3उपयामगृहीत इत्यादि ग्रहणमन्त्रः ॥ अपानस्येति । अन्तर्यामस्यापानस्थितिहेतुत्वात् तस्योपयामगृहीतत्वं प्रजानामपानस्य धारणाय भवति ॥


### संयुक्तमन्त्रः
यदु॒भाव॑पवि॒त्रौ गृ॒ह्येया॑ताम्प्रा॒णम॑पा॒नोऽनु॒ न्यृ॑च्छेत्प्र॒मायु॑कस्स्यात्प॒वित्र॑वानन्तर्या॒मो गृ॑ह्यते । [29]  
प्रा॒णा॒पा॒नयो॒र्विधृ॑त्यै

### मन्त्रः
यद् उ॒भाव् अ॑पवि॒त्रौ गृ॒ह्येया॑ताम् , प्रा॒णम् अ॑पा॒नोऽनु॒ न्यृ॑च्छेत् ।  
प्र॒मायु॑कस् स्यात् ।
प॒वित्र॑वानन्तर्या॒मो गृ॑ह्यते । [29]  
प्रा॒णा॒पा॒नयो॒र् विधृ॑त्यै ।  

#### टीका
4यदुभावित्यादि ॥ यद्युपांश्वन्तर्यामौ अपवित्रौ दशापवित्ररहितौ गृह्येयातां प्राणमनु निर्गच्छेदपानः, अव्यवधानात् । ततश्च प्रमायुकस्स्याद्यजमानः अपानाभावात् । यदाऽप्ययमन्तर्यामः पवित्रवान् गृह्यते तदा तयोर्मध्ये दशापवित्रस्यावस्थानात् प्राणापानौ विघृतौ विविधं भिन्नस्रोतस्कौ धारितौ भवतः । ततस्तयोर्यथायथप्रवृत्तेः न प्रमायुकत्वम् ॥


### संयुक्तमन्त्रः
प्राणापा॒नौ वा ए॒तौ यदु॑पाꣳश्वन्तर्या॒मौ व्या॒न उ॑पाꣳशु॒सव॑नो॒ यङ्का॒मये॑त प्र॒मायु॑कस्स्या॒दित्यस॑स्पृष्टौ॒ तस्य॑ सादयेद्व्या॒नेनै॒वास्य॑ प्राणापा॒नौ वि च्छि॑नत्ति ता॒जक्प्रमी॑यते॒ यङ्का॒मये॑त॒ सर्व॒मायु॑रिया॒दिति॒ सस्पृ॑ष्टौ॒ तस्य॑ सादयेद्व्या॒नेनै॒वास्य॑ प्राणापा॒नौ सन्त॑नोति॒ सर्व॒मायु॑रेति ॥ [30]  

### मन्त्रः
प्राणापा॒नौ वा ए॒तौ यदु॑पाꣳश्वन्तर्या॒मौ व्या॒न उ॑पाꣳशु॒सव॑नः ।   
यङ्का॒मये॑त -  
"प्र॒मायु॑कस् स्या॒द्" इत्यस॑स्पृष्टौ॒ तस्य॑ सादयेत् ।  
व्या॒नेनै॒वास्य॑ प्राणापा॒नौ वि च्छि॑नत्ति ।  
ता॒जक् प्रमी॑यते ।
यङ्का॒मये॑त॒  -  
"सर्व॒मायु॑रिया॒द्" इति॒ सस्पृ॑ष्टौ॒ तस्य॑ सादयेत् ।  
व्या॒नेनै॒वास्य॑ प्राणापा॒नौ सन्त॑नोति ।  
सर्व॒मायु॑रेति ॥ [30]  

#### टीका
5प्राणापानौ वा इत्यादि ॥ असंस्पृष्टौ मध्ये स्थितेनोपांशुसवनेन उपांश्वन्तर्यामौ सादयेत् । ताजक् तदानीमेव । गतमन्यत् ॥

इति षष्ठे चतुर्थे षष्ठोनुवाकः ॥  


## अनुवाकः ७

### संयुक्तमन्त्रः
वाग्वा ए॒षा यदै᳚न्द्रवाय॒वो यदै᳚न्द्रवाय॒वाग्रा॒ ग्रहा॑ गृ॒ह्यन्ते॒ वाच॑मे॒वानु॒ प्र य॑न्ति

### मन्त्रः
वाग्वा ए॒षा यदै᳚न्द्रवाय॒वः ।  
यदै᳚न्द्रवाय॒वाग्रा॒ ग्रहा॑ गृ॒ह्यन्ते॒ , वाच॑मे॒वानु॒ प्र य॑न्ति ।  

#### टीका
1वाग्वा एषेत्यादि ॥ तत्प्रवृत्तिहेतुत्वात्ताच्छब्द्यम् । ऐन्द्रवायवोग्रं प्रथमो येषां ते तथोक्ताः । वाचमनु प्रयन्ति प्रथमप्रवक्तारं वाचाऽनुगम्य यज्ञं प्रारभन्ते, तदनन्तरभावात् ॥


### संयुक्तमन्त्रः
वा॒युन्दे॒वा अ॑ब्रुव॒न्थ्सोम॒ꣳ॒ राजा॑नꣳ हना॒मेति॒ सो᳚ऽब्रवी॒द्वरँ॑व्वृणै॒ मद॑ग्रा ए॒व वो॒ ग्रहा॑ गृह्यान्ता॒ इति॒ तस्मा॑दैन्द्रवाय॒वाग्रा॒ ग्रहा॑ गृह्यन्ते॒ तम॑घ्न॒न्थ्

### मन्त्रः
वा॒युन् दे॒वा अ॑ब्रुव॒न्थ् -  
"सोम॒ꣳ॒ राजा॑नꣳ हना॒म"+ इति॑ ।  
सो᳚ऽब्रवी॒द् -  
वरँ॑व् वृणै॒ मद॑ग्रा ए॒व वो॒ ग्रहा॑ गृह्यान्ता॒ इति॑ ।  
तस्मा॑दैन्द्रवाय॒वाग्रा॒ ग्रहा॑ गृह्यन्ते । तम॑घ्नन् ।  

#### टीका
2वायुं देवा इत्यादि ॥ त्वया सहायेन सोमं राजानममृतात्मानं भक्षणाय पीडयामः इति वायुमब्रुवन् । स वायुर्देवानब्रवीत् अहं वरं वृणै । किमिति - मदग्रा इति । मदीयो ग्रहः अग्रं प्रथमो येषां ते तथोक्ताः मदग्राः युष्माकं ग्रहा गृह्यान्तै । लेट्याडागमः, 'वैतोन्यत्र' इत्यैकारः । तमघ्नन्निति । वरलाभेन तुष्टं वायुं सहायं लब्ध्वा हतवन्तः ॥


### संयुक्तमन्त्रः
सो॑ऽपूय॒त्तन्दे॒वा नोपा॑धृष्णुव॒न्ते वा॒युम॑ब्रुवन्नि॒मन्न॑स्स्वदय [31]  
इति॒ सो᳚ऽब्रवी॒द्वरँ॑व्वृणै मद्देव॒त्या᳚न्ये॒व व॒ पात्रा᳚ण्युच्यान्ता॒ इति॒ तस्मा᳚न्नानादेव॒त्या॑नि॒ सन्ति॑ वाय॒व्या᳚न्युच्यन्ते॒ तमे᳚भ्यो वा॒युरे॒वास्व॑दय॒त्तस्मा॒द्यत्पूय॑ति॒ तत्प्र॑वा॒ते वि ष॑जन्ति वा॒युर्‌हि तस्य॑ पवयि॒ता स्व॑दयि॒ता

### मन्त्रः
सो॑ऽपूय॒त्   
तन्दे॒वा नोपा॑धृष्णुवन् ।  
ते वा॒युम् अ॑ब्रुवन्न् - "इ॒मन् न॑स् स्वदय"+ इति॑ । [31]  
सो᳚ऽब्रवी॒द् -
वरँ॑व् वृणै मद् देव॒त्या᳚न्ये॒व व॒ पात्रा᳚ण्युच्यान्ता॒ इति॑ ।  
तस्मा᳚न् नानादेव॒त्या॑नि॒ सन्ति॑ , वाय॒व्या᳚न्य् उच्यन्ते ।  
तमे᳚भ्यो वा॒युर् ए॒वास्व॑दयत् ।  
तस्मा॒द् यत् पूय॑ति॒ , तत् प्र॑वा॒ते वि ष॑जन्ति ।  
वा॒युर्‌हि तस्य॑ पवयि॒ता स्व॑दयि॒ता ।  

#### टीका
3सोपूयदिति ॥ हतावकाशे दौस्थ्यमगमत् । पूयी विशरणे । अथ तं तादृशं सोमं देवा नोपाधृष्णुवन् उपसंग्रहीतुं नाशक्नुवन्, पातुमयोग्यत्वात् । स्वदय स्वादूकुर्विति वायुमब्रुवन् । मद्देवत्यानीति । मह्यं देवतायै इमानि । देवतान्तात्तादर्थ्ये यत् । तस्मादित्यादि । गतम् । तत्प्रवाते इति । प्रकृष्टे वाते विषजन्ति विस्तारयन्ति । वायुः खलु पूयीभूतस्य शोधयिता स्वादुकारी च ॥


### संयुक्तमन्त्रः
तस्य॑ वि॒ग्रह॑ण॒न्नावि॑न्द॒न्थ्साऽदि॑तिरब्रवी॒द्वरँ॑व्वृणा॒ अथ॒ मया॒ वि गृ॑ह्णीध्वम्मद्देव॒त्या॑ ए॒व व॒स्सोमाः᳚ [32]  
स॒न्ना अ॑स॒न्नित्यु॑पया॒मगृ॑हीतो॒ऽसीत्या॑हादितिदेव॒त्या᳚स्तेन॒ यानि॒ हि दा॑रु॒मया॑णि॒ पात्रा᳚ण्य॒स्यै तानि॒ योने॒स्सम्भू॑तानि॒ यानि॑ मृ॒न्मया॑नि सा॒ख्षात्तान्य॒स्यै तस्मा॑दे॒वमा॑ह॒

### मन्त्रः
तस्य॑ वि॒ग्रह॑ण॒न्नावि॑न्दन् ।  
साऽदि॑तिरब्रवी॒द् -
वरँ॑व् वृणा॒ अथ॒ मया॒ वि गृ॑ह्णीध्वम् मद् देव॒त्या॑ ए॒व व॒स् सोमा᳚स् स॒न्ना अ॑स॒न्न् इति॑ । [32]  
उ॒प॒या॒मगृ॑हीतोऽसि" इत्या॑ह । अ॒दि॒ति॒दे॒व॒त्या᳚स् तेन॑ ।   
यानि॒ हि दा॑रु॒मया॑णि॒ पात्रा᳚ण्य॒स्यै , तानि॒ योने॒स् सम्भू॑तानि ।  
यानि॑ मृ॒न्मया॑नि सा॒ख्षात् तान्य् अ॒स्यै ।  
तस्मा॑द् ए॒वमा॑ह ।

#### टीका
4तस्य विग्रहणमित्यादि ॥ अथ तस्य सोमस्य विग्रहणं विविधग्रहणसाधनं मन्त्रं नाविन्दन् नालभन्त । अथादितिः पृथिवीं अब्रवीत् - मह्यं वरं दत्वा मया विगृह्णीध्वमिति । वरं चाह - मद्देवत्या इति । मद्देवत्या वः युष्माकं सोमाः सन्नाः सादिता आसन् सन्त्विति । अस्तेर्लोटि व्यत्ययेन 'छन्दस्युभयथा' इति लादेशस्यार्धधातुकत्वेन ङित्त्वाभावाल्लोपाभावः । उपयामगृहीतोसीति । अनेन मन्त्रेण गृह्यन्ते येन सोमाः तेन हेतुना अदितिदेवत्याः । 'इयं वा उपयामः' इति । भवत्वियं पृथिवी, भवतु च पृथिव्यदितिः, कथं पुनरदितिदेवत्यत्वं पात्राणामित्याह - यानि हीत्यादि । यानि पात्राणि दारुमयाणि गृहचमसानि तान्यस्यै अस्याः पृथिव्याः संभूतानि । पञ्चम्यर्थे चतुर्थी । कथं पुनर्दारुमयाणां पार्थिवत्वमित्याह - योनेरिति । स्वयोनेर्दारुणः पार्थिवत्वात् तस्मात् अस्याः प्रणाड्या उत्पन्नानि दारुमयाणि । यानि तु मृण्मयानि स्थाल्यादीनि साक्षादव्यवधानेनास्यास्संभूतानि । तस्मादेवमाह तेन कारणेन उपयामगृहीतोसीति गृह्यमाणं सोममाह उपयामः पृथिवीति कृत्वा ॥


### संयुक्तमन्त्रः
वाग्वै परा॒च्यव्या॑कृतावद॒त्ते दे॒वा इन्द्र॑मब्रुवन्नि॒मान्नो॒ वाचँ॒व्व्याकु॒र्विति॒ सो᳚ऽब्रवी॒द्वरँ॑व्वृणै॒ मह्य॑ञ्चै॒वैष वा॒यवे॑ च स॒ह गृ॑ह्याता॒ इति॒ तस्मा॑दैन्द्रवाय॒वस्स॒ह गृ॑ह्यते॒ तामिन्द्रो॑ मध्य॒तो॑ऽव॒क्रम्य॒ व्याक॑रो॒त्तस्मा॑दि॒यँव्व्याकृ॑ता॒ वागु॑द्यते॒ तस्मा᳚थ्स॒कृदिन्द्रा॑य मध्य॒तो गृ॑ह्यते॒ द्विर्वा॒यवे॒ द्वौ हि स वरा॒ववृ॑णीत ॥ [33]  

### मन्त्रः
वाग्वै परा॒च्यव्या॑कृता ऽवदत् ।  
ते दे॒वा इन्द्र॑मब्रुवन्न् - "इ॒मान् नो॒ वाचँ॒व् व्याकु॒र्व्" इति॑ ।   
सो᳚ऽब्रवी॒द् -  "वरँ॑व् वृणै॒ मह्य॑ञ् चै॒वैष वा॒यवे॑ च स॒ह गृ॑ह्याता॒" इति ।  
तस्मा॑दैन्द्रवाय॒वस् स॒ह गृ॑ह्यते ।  तामिन्द्रो॑ मध्य॒तो॑ऽव॒क्रम्य॒ व्याक॑रोत् ।  
तस्मा॑द् इ॒यँव् व्याकृ॑ता॒ वागु॑द्यते ।  
तस्मा᳚थ् स॒कृदिन्द्रा॑य मध्य॒तो गृ॑ह्यते॒ , द्विर् वा॒यवे᳚ ।  
द्वौ हि स वरा॒ववृ॑णीत ॥ [33]  

#### टीका
5वाग्वा इत्यादि ॥ पराची अपुनरुक्तरूपा अविभक्तरूपा पूर्वमवदत् अभिव्यक्तिमगमत् ध्वनिमात्रमेवोदचरत् । अथ देवा इन्द्रमब्रुवन् - इमां वाचं व्याकुरु विभक्तरूपां कुरु । व्यत्ययविधेयं व्याकृतां कुर्विति । सोब्रवीदित्यादि । गतम् । तामित्यादि । उदारवृत्तिश्शब्द इति परमार्थः । तां वाचं मध्यतोवक्रम्यानुमविश्य इन्द्रो व्याकरोत् व्यावृत्तामकरोत् । तस्मादियं व्याकृता अस्माभिरुद्यते उच्यते । तस्मान्मध्ये सकृदिन्द्राय गृह्यते, वायवे तु द्विः आदावन्ते च गृह्यते, यस्माद्वायुर्द्वौ वराववृणीत मदग्रा एव वो ग्रहा गृह्यान्तै' 'मद्द्वेवत्यान्येव वः पात्राण्युच्यान्तै'29 इति ॥


## अनुवाकः ८

### संयुक्तमन्त्रः
मि॒त्रन्दे॒वा अ॑ब्रुव॒न्थ्सोम॒ꣳ॒ राजा॑नꣳ हना॒मेति॒ सो᳚ऽब्रवी॒न्नाहꣳ सर्व॑स्य॒ वा अ॒हम्मि॒त्रम॒स्मीति॒ तम॑ब्रुव॒न्‌हना॑मै॒वेति॒ सो᳚ऽब्रवी॒द्वरँ॑व्वृणै॒ पय॑सै॒व मे॒ सोम॑ श्रीण॒न्निति॒ तस्मा᳚न्मैत्रावरु॒णम्पय॑सा श्रीणन्ति॒ तस्मा᳚त्प॒शवोऽपा᳚क्रामन्मि॒त्रस्सन्क्रू॒रम॑क॒रिति॑

### मन्त्रः
मि॒त्रन्दे॒वा अ॑ब्रुव॒न्थ्  - "सोम॒ꣳ॒ राजा॑नꣳ हना॒म" इति॑ ।  

सो᳚ऽब्रवी॒न् - "नाहꣳ सर्व॑स्य॒ वा अ॒हम् मि॒त्रम् अ॒स्मि"+ इति॑
तम॑ब्रुव॒न् - "‌हना॑मै॒व"+ इति॑ ।  

सो᳚ऽब्रवी॒द् -  "वरँ॑व् वृणै॒ पय॑सै॒व मे॒ सोम॑ श्रीण॒न्न्" इति॑ ।  
तस्मा᳚न् मैत्रावरु॒णम् पय॑सा श्रीणन्ति ।  

तस्मा᳚त् प॒शवोऽपा᳚क्रामन् ।
"मि॒त्रस् सन्क्रू॒रम॑क॒र्" इति॑

#### टीका
1मित्रं देवा इत्यादि ॥ गतम्29 । नाहमिति । कुतोह सोमं हन्तुमुत्सहे कारणमाह - सर्वस्येति । अहं सर्वस्य मित्रं दुःखात्त्रायकोस्मि स कथं द्रोहं करिष्ये इति मित्रेणोक्ते पुनरपि देवा अब्रुवन् - हनामैवेति । यदि सर्वस्य मित्रमसि अस्माकमपि मित्रमसि ततश्च मित्रकार्यस्यावश्यकर्तव्यत्वात् हनामैव त्वया सह न विचारस्यावसर इति । सोब्रवीदित्यादि । श्रीणन् मिश्रयेयुः । श्रीञ् पाके । तस्मात्पशव इत्यादि । तस्मात्सोमवधसाहाय्यकमाचरतो मित्रात्पशवोपाक्रामन् अयं मित्रस्सन् क्रूरमुग्रं अकः अकार्षीत्, अतो बिभीमोस्मात्क्रूरस्वभावादिति ॥


### संयुक्तमन्त्रः
क्रू॒रमि॑व॒ खलु॒ वा ए॒षः [34]  
क॒रो॒ति॒ यस्सोमे॑न॒ यज॑ते॒ तस्मा᳚त्प॒शवोऽप॑ क्रामन्ति॒ यन्मै᳚त्रावरु॒णम्पय॑सा श्री॒णाति॑ प॒शुभि॑रे॒व तन्मि॒त्रꣳ स॑म॒र्धय॑ति प॒शुभि॒र्यज॑मानम्

### मन्त्रः
क्रू॒रमि॑व॒ खलु॒ वा ए॒ष क॑रोति , यस् सोमे॑न॒ यज॑ते । [34]  
तस्मा᳚त् प॒शवोऽप॑ क्रामन्ति ।  

यन् मै᳚त्रावरु॒णम् पय॑सा श्री॒णाति॑ , प॒शुभि॑रे॒व तन् मि॒त्रꣳ स॑म॒र्धय॑ति प॒शुभि॒र् यज॑मानम् ।

#### टीका
2क्रूरमिवेत्यादि ॥ सोमवधरूपत्वाद्यज्ञस्य क्रूरत्वम् । हिंसाप्रचुरत्वाद्वा । पयसा श्रयणात् पशूनां समृद्धिर्भवति । 'चादिलोपे विभाषा' इति प्रथमा तिड्विभक्तिर्न निहन्यते ॥


### संयुक्तमन्त्रः
पु॒रा खलु॒ वावैवम्मि॒त्रो॑ऽवे॒दप॒ मत्क्रू॒रञ्च॒क्रुष॑ प॒शव॑ क्रमिष्य॒न्तीति॒ तस्मा॑दे॒वम॑वृणीत॒

### मन्त्रः
पु॒रा खलु॒ वावैवम्मि॒त्रो॑ऽवेत् ।  
"अप॒ मत्क्रू॒रञ् च॒क्रुष॑ प॒शव॑ क्रमिष्य॒न्ति"+ इति ।  
तस्मा॑द् ए॒वम् अ॑वृणीत ।

#### टीका
3इदानीं पयसा श्रयणं वृतवतो मित्रस्याभिप्रायमाह - पुरा खल्वित्यादि ॥ पुरा पूर्वमेव वधात् वधारम्भे एव मित्रोवेत् वेत्ति जानाति स कथं मत् मत्ता क्रूरं चक्रुषः कृतवतः पशवोपक्रमिष्यन्तीति । तस्मादेवमवृणीत पयसा श्रपणं वृतवान् हननारम्भ एव पशूनां तृप्तये । करोतेर्लिटः क्वसुरादेशः, 'वसोस्संप्रसारणम्' ॥


### संयुक्तमन्त्रः
वरु॑णन्दे॒वा अ॑ब्रुव॒न्त्वयाꣳ॑श॒भुवा॒ सोम॒ꣳ॒ राजा॑नꣳ हना॒मेति॒ सो᳚ऽब्रवी॒द्वरँ॑व्वृणै॒ मह्य॑ञ्च [35]  
ए॒वैष मि॒त्राय॑ च स॒ह गृ॑ह्याता॒ इति॒ तस्मा᳚न्मैत्रावरु॒णस्स॒ह गृ॑ह्यते॒ तस्मा॒द्राज्ञा॒ राजा॑नमꣳश॒भुवा᳚ घ्नन्ति॒ वैश्ये॑न॒ वैश्यꣳ॑ शू॒द्रेण॑ शू॒द्रन्

### मन्त्रः
वरु॑णन्दे॒वा अ॑ब्रुव॒न् -  
"त्वयाꣳ॑श॒भुवा॒ सोम॒ꣳ॒ राजा॑नꣳ हना॒म" इति ।
सो᳚ऽब्रवी॒द् -
"वरँ॑व्वृणै॒ मह्य॑ञ् चै॒वैष मि॒त्राय॑ च स॒ह गृ॑ह्याता॒" इति ।[35]   
तस्मा᳚न् मैत्रावरु॒णस् स॒ह गृ॑ह्यते ।  
तस्मा॒द् राज्ञा॒ राजा॑नमꣳश॒भुवा᳚ घ्नन्ति॒ , वैश्ये॑न॒ वैश्यꣳ॑ , शू॒द्रेण॑ शू॒द्रम् ।  

#### टीका
4वरुणं देवा इत्यादि ॥ अंशस्य भविता प्राप्ता अंशभूः दायादः अंशं प्राप्नुवता त्वया सहायेनेत्यर्थः । प्राप्तिकर्मणो भवतेः क्विप् । सोब्रवीदित्यादि । गतम् । तस्माद्राज्ञेत्यादि । यस्मादेनमंशभुवा वरुणेन सोमं राजानं हतवन्तो देवाः तस्माद्राज्ञा अंशभुवा अंशग्राहिणा दायादेन राजानं घ्नन्ति यथा रामो रावणं विभीषणेन । वैश्येन वैश्यमिति । अंशभुवा घ्रन्तीत्येव । तथा शूद्रेण शूद्रमिति ॥


### संयुक्तमन्त्रः
न वा इ॒दन्दिवा॒ न नक्त॑मासी॒दव्या॑वृत्त॒न्ते दे॒वा मि॒त्रावरु॑णावब्रुवन्नि॒दन्नो॒ वि वा॑सयत॒मिति॒ ताव॑ब्रूताँ॒व्वरँ॑व्वृणावहा॒ एक॑ ए॒वावत्पूर्वो॒ ग्रहो॑ गृह्याता॒ इति॒ तस्मा॑दैन्द्रवाय॒व पूर्वो॑ मैत्रावरु॒णाद्गृ॑ह्यते

### मन्त्रः
न वा इ॒दन्दिवा॒ न नक्त॑मासी॒दव्या॑वृत्तम् ।  
ते दे॒वा मि॒त्रावरु॑णावब्रुवन्न् - "इ॒दन्नो॒ वि वा॑सयत॒म्" इति॑ ।  
ताव॑ब्रूताँ॒व् -
"वरँ॑व् वृणावहा॒ एक॑ ए॒वावत्पूर्वो॒ ग्रहो॑ गृह्याता॒" इति॑ ।  
तस्मा॑दैन्द्रवाय॒व पूर्वो॑ मैत्रावरु॒णाद् गृ॑ह्यते ।  

#### टीका
5न वा इदमित्यादि ॥ यदिदं विश्वं पर्वूमव्यावृत्तमविभक्तकालमासीत् । कथं? न दिवाऽऽसीत्, न नक्तमासीत् । अथ देवा मित्रावरुणावब्रुवन् - अस्माकं विवासयतं विभातं कुरुतं अहश्च रात्रिं च जनयतमिति । तावित्यादि । आवत् आवाभ्यां पूर्व एक एव ग्रहो गृह्यातै गृह्यताम् ऐन्द्रवायव एव । व्यत्ययेन द्विर्वचनस्यादादेशः । 'सुपां सुलुक्' इति वा पञ्चम्या अलुक् । तस्मादित्यादि । गतम् ॥


### संयुक्तमन्त्रः
प्राणापा॒नौ ह्ये॑तौ यदु॑पाꣳश्वन्तर्या॒मौ मि॒त्रोऽह॒रज॑नय॒द्वरु॑णो॒ रात्रि॒न्ततो॒ वा इ॒दँव्व्यौ᳚च्छ॒द्यन्मै᳚त्रावरु॒णो गृ॒ह्यते॒ व्यु॑ष्ट्यै ॥ [36]  

### मन्त्रः
प्रा॒णा॒पा॒नौ ह्ये॑तौ यदु॑पाꣳश्वन्तर्या॒मौ ।  
मि॒त्रोऽह॒रज॑नय॒द् वरु॑णो॒ रात्रिम् ।  
ततो॒ वा इ॒दँव् व्यौ᳚च्छ॒द् यन् मै᳚त्रावरु॒णो गृ॒ह्यते॒ , व्यु॑ष्ट्यै ॥ [36]  

#### टीका
6उपांश्वन्तर्यामावपि मैत्रावरुणात्पूर्वे गृह्येते, कथमैन्द्रवायव एव मैत्रापरुणात्पूर्वो गृह्यते इति तत्राह - प्राणापानाविति ॥ प्राणापानावेतौ मन्यामहे (नैतौ ग्रहौ) प्राणापानयोस्स्थितयोः ये धाराग्रहा गृह्यन्ते तेषामेक एवास्मात्पूर्वः ऐन्द्रवायव इति । ततो लब्धवरो मित्रोहरजनयत्, वरुणो रात्रिमजनयत् । तत इदं सवं व्यौच्छत् विभातमभवत् विभक्ताहोरात्रमासीत् । तस्मान्मैत्रावरुणस्य यथोक्तप्रकारं ग्रहणं व्युष्ट्यै भवति । उच्छी विवासे, व्रश्चादिना षत्वम् । 'तादौ च' इति गतेः प्रकृतिस्वरत्वम्, 'उदात्तस्वरितयोर्यणः' इत्युकारस्स्वर्यते ॥

इति षष्ठे चतुर्थे अष्टमोनुवाकः ॥  


## अनुवाकः ९

### संयुक्तमन्त्रः
य॒ज्ञस्य॒ शिरो᳚ऽच्छिद्यत॒ ते दे॒वा अ॒श्विना॑वब्रुवन्भि॒षजौ॒ वै स्थ॑ इ॒दँय्य॒ज्ञस्य॒ शिर॒ प्रति॑ धत्त॒मिति॒ ताव॑ब्रूताँ॒व्वरँ॑व्वृणावहै॒ ग्रह॑ ए॒व ना॒वत्रापि॑ गृह्यता॒मिति॒ ताभ्या॑मे॒तमा᳚श्वि॒नम॑गृह्ण॒न्ततो॒ वै तौ य॒ज्ञस्य॒ शिर॒ प्रत्य॑धत्ता॒य्यँदा᳚श्वि॒नो गृ॒ह्यते॑ य॒ज्ञस्य॒ निष्कृ॑त्यै॒

### मन्त्रः
य॒ज्ञस्य॒ शिरो᳚ऽच्छिद्यत ।
ते दे॒वा अ॒श्विना॑वब्रुवन् -
"भि॒षजौ॒ वै स्थ॑ इ॒दँय् य॒ज्ञस्य॒ शिर॒ प्रति॑ धत्त॒म्" इति॑ ।  
ताव॑ब्रूताँ॒व् -
"वरँ॑व् वृणावहै॒ , ग्रह॑ ए॒व ना॒वत्रापि॑ गृह्यता॒म्" इति॑ ।  
ताभ्या॑म् ए॒तमा᳚श्वि॒नम् अ॑गृह्णन् ।  
ततो॒ वै तौ य॒ज्ञस्य॒ शिर॒ प्रत्य॑धत्ताम् ।  
यदा᳚श्वि॒नो गृ॒ह्यते॑ य॒ज्ञस्य॒ निष्कृ॑त्यै ।  

#### टीका
1यज्ञस्येत्यादि ॥ गतम् । छेदहेतुर्मृग्यः, पुराणप्रसिद्धो वा । अत्राग्निष्टोमेऽपि नावावयोः । गृह्यतामिति । ग्रह एव गृह्यतां वा । ततस्ताभ्यामाश्विनमगृह्णन् । तौ यज्ञस्य शिरः प्रत्यधत्ताम् । तस्मादाश्विनग्रहणं यज्ञस्य निष्कृत्यै रूपसंपत्त्यै भवति ॥


### संयुक्तमन्त्रः
तौ दे॒वा अ॑ब्रुव॒न्नपू॑तौ॒ वा इ॒मौ म॑नुष्यच॒रौ [37]  
भि॒षजा॒विति॒ तस्मा᳚द्ब्राह्म॒णेन॑ भेष॒जन्न का॒र्य॑मपू॑तो॒ ह्ये  षो॑ऽमे॒ध्यो यो भि॒षक्तौ ब॑हिष्पवमा॒नेन॑ पवयि॒त्वा ताभ्या॑मे॒तमा᳚श्वि॒नम॑गृह्ण॒न्तस्मा᳚द्बहिष्पवमा॒ने स्तु॒त आ᳚श्वि॒नो गृ॑ह्यते॒ तस्मा॑दे॒वँव्वि॒दुषा॑ बहिष्पवमा॒न उ॑प॒सद्य॑ प॒वित्रँ॒व्वै ब॑हिष्पवमा॒न आ॒त्मान॑मे॒व प॑वयते॒


### मन्त्रः
तौ दे॒वा अ॑ब्रुव॒न्न् -
"अपू॑तौ॒ वा इ॒मौ भि॒षजा॒व्" इति॑ ।  
तस्मा᳚द् ब्राह्म॒णेन॑ भेष॒जन् न का॒र्य॑म्, अपू॑तो॒ ह्येषो॑ ऽमे॒ध्यो यो भि॒षक् ।  
तौ ब॑हिष्पवमा॒नेन॑ पवयि॒त्वा ताभ्या॑म् ए॒तमा᳚श्वि॒नम् अ॑गृह्णन् ।  
तस्मा᳚द् बहिष्पवमा॒ने स्तु॒त आ᳚श्वि॒नो गृ॑ह्यते ।  
तस्मा॑द् ए॒वँव् वि॒दुषा॑ बहिष्पवमा॒न उ॑प॒सद्य॑ , प॒वित्रँ॒व् वै ब॑हिष्पवमा॒न आ॒त्मान॑मे॒व प॑वयते ।  

#### टीका
2तौ देवा इत्यादि ॥ अपूतौ अशुद्धो मनुष्यचरौ मनुष्येषु चरन्तौ मनुष्यकर्माणौ भिषजौ वैद्याविति सगर्हमिव तौ देवा अब्रुवन् । तस्माद्ब्राह्मणेन मेधार्हेण भेषजं न कर्तव्यम् । भिषग्वृत्तिर्हि ब्राह्मणोऽपूतो भवति तत एवामेध्यश्च भवति । तस्मादमेध्यो मा भूवमिति ब्राह्मणो भेषजकारी न स्यात् । तावित्यादि । बहिष्पवमानस्तोत्रमश्विनोः पूतत्वाय भवति । तस्मादद्यत्वेऽपि बहिष्पवमानस्तुत्युत्तरकालमाश्विनो गृह्यते । तस्मादेवं बहिष्पवमानस्य महिमानं विदुषा जानता बहिष्पवमान उपसद्यः उपसदनीयः उपास्यः, तेनात्मानं पूतं करोति ॥


### संयुक्तमन्त्रः
तयो᳚स्त्रे॒धा भैष॑ज्यँ॒व्वि न्य॑दधुर॒ग्नौ तृ॑तीयम॒फ्सु तृती॑यम्ब्राह्म॒णे तृती॑य॒न्तस्मा॑दुदपा॒त्रम् [38]  
उ॒प॒नि॒धाय॑ ब्राह्म॒णन्द॑ख्षिण॒तो नि॒षाद्य॑ भेष॒जङ्कु॑र्या॒द्याव॑दे॒व भे॑ष॒जन्तेन॑ करोति स॒मर्धु॑कमस्य कृ॒तम्भ॑वति

### मन्त्रः
तयो᳚स्त्रे॒धा भैष॑ज्यँ॒व्वि न्य॑दधुः ।  
अ॒ग्नौ तृ॑तीयम् , अ॒फ्सु तृती॑यम् , ब्राह्म॒णे तृती॑यम् ।  
तस्मा॑दुदपा॒त्रम् उ॑पनि॒धाय॑ ब्राह्म॒णन् द॑ख्षिण॒तो नि॒षाद्य॑ भेष॒जङ् कु॑र्यात् ।[38]   
याव॑दे॒व भे॑ष॒जन् तेन॑ करोति , स॒मर्धु॑कमस्य कृ॒तम् भ॑वति ।  

#### टीका
3तयोरित्यादि ॥ अग्न्यादिनिमित्तकं भैषज्यं त्रिधा त्रिप्रकारं तयोः विन्यदधुः विविधं निहितवन्तः अग्न्यादित्रयनिमित्तास्त्रयो भागाः भैषज्यस्य । 'पूरणाद्भागेतीयादन्' इति अन्प्रत्ययस्स्वार्थिकः । तस्मादित्यादि । गतम् । अग्निं चोपसमिन्धेदिति केचित् । ब्राह्मणेनोभयसंग्रहणेन पृथगग्निग्रहणे नार्थ इत्यन्ये । यावत् यत्प्रकारं अश्विनोर्देवैः कृतं त्रिप्रकारं तेन सर्वेणापि भेषजेन भैषज्यमस्य कृतं भवति । ततश्च कृतं भैषज्यं समर्धुकं समृद्धिशीलं भवति । छान्दस उकञ् ॥


### संयुक्तमन्त्रः
ब्रह्मवा॒दिनो॑ वदन्ति॒ कस्मा᳚थ्स॒त्यादेक॑पात्रा द्विदेव॒त्या॑ गृ॒ह्यन्ते᳚ द्वि॒पात्रा॑ हूयन्त॒ इति॒ यदेक॑पात्रा गृ॒ह्यन्ते॒ तस्मा॒देको᳚ऽन्तर॒त प्रा॒णो द्वि॒पात्रा॑ हूयन्ते॒ तस्मा॒द्द्वौद्वौ॑ ब॒हिष्टा᳚त्प्रा॒णा प्रा॒णा वा ए॒ते यद्द्वि॑देव॒त्याः᳚ प॒शव॒ इडा॒ यदिडा॒म्पूर्वा᳚न्द्विदेव॒त्ये᳚भ्य उप॒ह्वये॑त [39]  
प॒शुभि॑ प्रा॒णान॒न्तर्द॑धीत प्र॒मायु॑कस्स्याद्द्विदेव॒त्या᳚न्भख्षयि॒त्वेडा॒मुप॑ ह्वयते प्रा॒णाने॒वात्मन्धि॒त्वा प॒शूनुप॑ ह्वयते॒

### मन्त्रः
ब्र॒ह्म॒वा॒दिनो॑ वदन्ति॒ -
"कस्मा᳚थ्स॒त्यादेक॑पात्रा द्विदेव॒त्या॑ गृ॒ह्यन्ते᳚ द्वि॒पात्रा॑ हूयन्त॒" इति॑ ।  
यदेक॑पात्रा गृ॒ह्यन्ते॒ तस्मा॒देको᳚ऽन्तर॒त प्रा॒णो , द्वि॒पात्रा॑ हूयन्ते॒ तस्मा॒द् द्वौद्वौ॑ ब॒हिष्टा᳚त्प्रा॒णाः ।  

प्रा॒णा वा ए॒ते यद् द्वि॑देव॒त्याः᳚ प॒शव॒ इडा॒ , यदिडा॒म् पूर्वा᳚न् द्विदेव॒त्ये᳚भ्य उप॒ह्वये॑त , प॒शुभि॑ प्रा॒णान् अ॒न्तर्द॑धीत । [39]  
प्र॒मायु॑कस् स्याद् ।  
द्वि॒दे॒व॒त्या᳚न् भख्षयि॒त्वा + इडा॒मुप॑ ह्वयते ।  
प्रा॒णान् ए॒वात्मन् धि॒त्वा प॒शूनुप॑ ह्वयते ।  

#### टीका
4ब्रह्मवादिन इत्यादि ॥ द्विदेवत्या ऐन्द्रवायवाद्याः, द्विपात्राः प्रतिनिग्राह्यसहिताः । द्वौद्वाविति । चक्षुरादयः प्राणापानाः बहिर्द्वौ द्वौ । बहिष्टश्छान्दसोस्तातिः, अकारलोपश्च । प्राणा वा इत्यादि । गतम् । द्विदेवत्येभ्य इति । द्विदेवत्यहविर्भक्षणात्पूर्वं पुराडोशस्विष्टकृदनन्तरमेव यद्युपह्वयेत तदा पशुवधोपघाते प्राणरूपाणां द्विदेवत्यानामसन्निहितत्वात् पशुभिरन्तर्हितान् विच्छिन्नात् प्राणान्कुर्यात् । ततश्च पशूनां प्राणानां च असंबन्धात् प्रमायुकस्स्याद्यजमानः । तस्माद्द्विदेवत्यभक्षणेन आत्मनि प्राणान् स्थापयित्वा इडोपह्वाने पशवः प्राणसंबद्धा भवन्ति ॥


### संयुक्तमन्त्रः
वाग्वा ऐ᳚न्द्रवाय॒वश्चख्षु॑र्मैत्रावरु॒णश्श्रोत्र॑माश्वि॒न पु॒रस्ता॑दैन्द्रवाय॒वम्भ॑ख्षयति॒ तस्मा᳚त्पु॒रस्ता᳚द्वा॒चा व॑दति पु॒रस्ता᳚न्मैत्रावरु॒णन्तस्मा᳚त्पु॒रस्ता॒च्चख्षु॑षा पश्यति स॒र्वत॑ परि॒हार॑माश्वि॒नन्तस्मा᳚थ्स॒र्वत॒श्श्रोत्रे॑ण शृणोति प्रा॒णा वा ए॒ते यद्द्वि॑देव॒त्याः᳚ [40]  
अरि॑क्तानि॒ पात्रा॑णि सादयति॒ तस्मा॒दरि॑क्ता अन्तर॒त प्रा॒णा

### मन्त्रः
वाग्वा ऐ᳚न्द्रवाय॒वश् चख्षु॑र् मैत्रावरु॒णश् श्रोत्र॑माश्वि॒नः ।  
पु॒रस्ता॑दैन्द्रवाय॒वम् भ॑ख्षयति । तस्मा᳚त् पु॒रस्ता᳚द् वा॒चा व॑दति ।  
पु॒रस्ता᳚न् मैत्रावरु॒णन् तस्मा᳚त् पु॒रस्ता॒च् चख्षु॑षा पश्यति ।  
स॒र्वत॑ परि॒हार॑माश्वि॒नन् , तस्मा᳚थ्स॒र्वत॒श् श्रोत्रे॑ण शृणोति ।  
प्रा॒णा वा ए॒ते यद् द्वि॑देव॒त्या॑ अरि॑क्तानि॒ पात्रा॑णि सादयति ।[40]  
त॒स्मा॒दरि॑क्ता अन्तर॒त प्रा॒णाः ।

#### टीका
5वाग्वा इत्यादि ॥ पुरस्तादग्रतः यथागृहीतमेव ऐन्द्रवायवं भक्षयति न परिहृत्य । तस्मात्पुरस्तादेव वाचा वदति अग्रत एवोच्चरितवाग्भवति । मैत्रावरुणं च पुरस्तात् यथागृहीतमेव भक्षयति तस्मात्पुरस्तादग्रत एव चक्षुषा पश्यति । आश्विनं तु सर्वतः परिहारं शिरः परितो भ्रमयित्वा भक्षयति । तस्मात्सर्वतः सर्वासु दिक्षु स्थितं श्रोत्रेण शृणोति नाग्रतस्स्थितमेव । प्राणा वा इत्यादि । अरिक्तानि असोमशून्यानि द्विदेवत्यानि सादयति पुरोडाशमग्निं वा । अरिक्ताः प्राणाः अन्तरत आर्द्रा भवन्ति ॥

### संयुक्तमन्त्रः
यत॒ खलु॒ वै य॒ज्ञस्य॒ वित॑तस्य॒ न क्रि॒यते॒ तदनु॑ य॒ज्ञꣳ रख्षा॒ꣳ॒स्यव॑ चरन्ति॒ यदरि॑क्तानि॒ पात्रा॑णि सा॒दय॑ति क्रि॒यमा॑णमे॒व तद्य॒ज्ञस्य॑ शये॒ रख्ष॑सा॒मन॑न्ववचाराय॒

### मन्त्रः
यत॒ खलु॒ वै य॒ज्ञस्य॒ वित॑तस्य॒ न क्रि॒यते॒ तदनु॑ य॒ज्ञꣳ रख्षा॒ꣳ॒स्यव॑ चरन्ति॒
यदरि॑क्तानि॒ पात्रा॑णि सा॒दय॑ति क्रि॒यमा॑णमे॒व तद्य॒ज्ञस्य॑ शये ।  
रख्ष॑सा॒म् अन॑न्ववचाराय ।

#### टीका
6यतः खल्वित्यादि ॥ रिक्तत्वे यज्ञस्य विच्छेदात् रक्षांस्यवचरेयुः अनुप्रविश्य बाध्येरन् । अरिक्तत्वे तु क्रियमाणमेव यज्ञस्य शये शेते अवतिष्ठते । 'लोपस्त आत्मनेपदेषु' इति तलोपः । ततश्छिद्राभावात् रक्षसामननुप्रवेशः ॥


### संयुक्तमन्त्रः
दख्षि॑णस्य हवि॒र्धान॒स्योत्त॑रस्याँव्वर्त॒न्याꣳ सा॑दयति वा॒च्ये॑व वाच॑न्दधा॒त्या तृ॑तीयसव॒नात्परि॑ शेरे य॒ज्ञस्य॒ सन्त॑त्यै ॥ [41]  

### मन्त्रः
दख्षि॑णस्य हवि॒र्धान॒स्योत्त॑रस्याँव् वर्त॒न्याꣳ सा॑दयति , वा॒च्ये॑व वाच॑न् दधाति ।  
आ तृ॑तीयसव॒नात् परि॑ शेरे , य॒ज्ञस्य॒ सन्त॑त्यै ॥ [41]  

#### टीका
7दक्षिणस्येत्यादि ॥ वर्तनी मार्गः । तत्र सादयति । द्विदेवत्यत्वाद्वाच्येव वाङ्निहिता भवति । ऐन्द्रवायवस्य वाक्त्वादेवमुक्तम्, उपलक्षणत्वाच्चक्षुरादिनिधानस्य । आतृतीयसवनाद्यावत्तृतीयसवनसमाप्ति परिशेरे तत्रैव शेरते । पूर्ववत्तलोपः । यज्ञस्याविच्छेदाय भवति ॥

इति षष्ठे चतुर्थे नवमोनुवाकः ॥  


## अनुवाकः १०


### संयुक्तमन्त्रः
बृह॒स्पति॑र्दे॒वाना᳚म्पु॒रोहि॑त॒ आसी॒च्छण्डा॒मर्का॒वसु॑राणा॒म्ब्रह्म॑ण्वन्तो दे॒वा आस॒न्ब्रह्म॑ण्व॒न्तोऽसु॑रा॒स्ते ऽन्यो᳚न्यन्नाश॑क्नुवन्न॒भिभ॑वितु॒न्ते दे॒वाश्शण्डा॒मर्का॒वुपा॑मन्त्रयन्त॒ ताव॑ब्रूताँ॒व्वरँ॑व्वृणावहै॒ ग्रहा॑वे॒व ना॒वत्रापि॑ गृह्येता॒मिति॒ ताभ्या॑मे॒तौ शु॒क्राम॒न्थिना॑वगृह्ण॒न्ततो॑ दे॒वा अभ॑व॒न्परासु॑रा॒ यस्यै॒वँव्वि॒दुष॑श्शु॒क्राम॒न्थिनौ॑ गृ॒ह्येते॒ भव॑त्या॒त्मना॒ परा᳚ [42]  
अ॒स्य॒ भ्रातृ॑व्यो भवति॒

### मन्त्रः
बृह॒स्पति॑र् दे॒वाना᳚म् पु॒रोहि॑त॒ आसी॒च् छण्डा॒मर्का॒वसु॑राणाम् ।  
ब्रह्म॑ण्वन्तो दे॒वा आस॒न् , ब्रह्म॑ण्व॒न्तोऽसु॑राः ।  
ते ऽन्यो᳚न्यन् नाश॑क्नुवन्न् अ॒भिभ॑वितुम् ।  
ते दे॒वाश् शण्डा॒मर्का॒व् उपा॑मन्त्रयन्त ।  
ताव॑ब्रूताँ॒व् - "वरँ॑व्वृणावहै॒ , ग्रहा॑वे॒व ना॒वत्रापि॑ गृह्येता॒म्" इति॑ ।  
ताभ्या॑म् ए॒तौ शु॒क्राम॒न्थिना॑वगृह्णन् ।  
ततो॑ दे॒वा अभ॑व॒न् परासु॑राः ।  
यस्यै॒वँव् वि॒दुष॑श् शु॒क्राम॒न्थिनौ॑ गृ॒ह्येते॒ , भव॑त्या॒त्मना᳚ ।  
परा᳚ऽस्य॒ भ्रातृ॑व्यो भवति । [42]  

#### टीका
1बृहस्पतिरित्यादि ॥ पुरोहितमहिम्ना उभयेऽपि देवा असुराश्च ब्रह्मण्वन्तः ब्रह्मवर्चसवन्तः मन्त्रवन्तो वा अभवत् । ततोन्योन्यमभिभवितुं नाशक्नुवन् । उपामन्त्रणं रहस्युपच्छन्दनं उपजापः चित्तभेदनम् । तावित्यादि । गतम् । ताभ्यां शुक्रामन्थिनौ ग्रहौ अगृह्णन् । गतमन्यत् ॥


### संयुक्तमन्त्रः
तौ दे॒वा अ॑प॒नुद्या॒त्मन॒ इन्द्रा॑याजुहवु॒रप॑नुत्तौ॒ शण्डा॒मर्कौ॑ स॒हामुनेति॑ ब्रूया॒द्यन्द्वि॒ष्याद्यमे॒व द्वेष्टि॒ तेनै॑नौ स॒हाप॑ नुदते॒

### मन्त्रः
तौ दे॒वा अ॑प॒नुद्या॒त्मन॒ इन्द्रा॑याजुहवुः ।  
अप॑नुत्तौ॒ शण्डा॒मर्कौ॑ स॒हामुनेति॑ ब्रूया॒द् यन्द्वि॒ष्यात् ।  
यमे॒व द्वेष्टि॒ तेनै॑नौ स॒हाप॑ नुदते ।  

#### टीका
2तौ देवा इत्यादि ॥ ग्रहग्रहणमात्रेण तौ तोषयित्वा असुरांश्च ताभ्यां जित्वा होमकाले तावपनुद्य त्यक्त्वा आत्मने सर्वात्मभूतायेन्द्राय तौ ग्रहौ देवा अजुहवुः । यं द्विष्यादित्यादि । यं द्विष्यात् तं द्वेष्यं 'अपनुत्तौ शण्डामर्कौ सहामुना' इत्यत्रामुनेतिपदस्थाने गृहीतनामानं निर्दिशेदित्यर्थः । एवं कृते किं कृतं भवतीत्याह - यमेवेत्यादि । तेन द्वेष्येण सहैव एनौ शण्डामर्कौ अपनुदते ॥


### संयुक्तमन्त्रः
स प्र॑थ॒मस्सङ्कृ॑तिर्वि॒श्वक॒र्मेत्ये॒वैना॑वा॒त्मन॒ इन्द्रा॑याजुहवु॒रिन्द्रो॒ ह्ये॑तानि॑ रू॒पाणि॒ करि॑क्र॒दच॑रद्

### मन्त्रः
स प्र॑थ॒मस् सङ्कृ॑तिर्वि॒श्वक॒र्मेत्ये॒वैना॑वा॒त्मन॒ इन्द्रा॑याजुहवुः ।  
इन्द्रो॒ ह्ये॑तानि॑ रू॒पाणि॒ करि॑क्र॒दच॑रत् ।  

#### टीका
3स प्रथम इत्यादि ॥ अनेन मन्त्रेण हूयमानत्वादेवैतौ ग्रहौ इन्द्रायात्मने भवितुमर्हतः । तत एव देवा अपीन्द्रायैवैतावजुहवुः । कोस्य मन्त्रस्य विशेष इति चेत् एतन्मन्त्रप्रतिपाद्यानि विश्वकर्मत्वादीनि रूपाणि करिक्रत् अत्यर्थं कुर्वन् इन्द्रो ह्यचरत् अवातिष्ठत् । 'दाधर्ति' इत्यादौ निपात्यते ॥


### संयुक्तमन्त्रः
अ॒सौ वा आ॑दि॒त्यश्शु॒क्रश्च॒न्द्रमा॑ म॒न्थ्य॑पि॒गृह्य॒ प्राञ्चौ॒ निः [43]  
क्रा॒म॒त॒स्तस्मा॒त्प्राञ्चौ॒ यन्तौ॒ न प॑श्यन्ति प्र॒त्यञ्चा॑वा॒वृत्य॑ जुहुत॒स्तस्मा᳚त्प्र॒त्यञ्चौ॒ यन्तौ॑ पश्यन्ति॒

### मन्त्रः
अ॒सौ वा आ॑दि॒त्यश् शु॒क्रश् च॒न्द्रमा॑ म॒न्थी ।  
अ॒पि॒गृह्य॒ प्राञ्चौ॒ निष्क्रा॑मतः । [43]  
तस्मा॒त् प्राञ्चौ॒ यन्तौ॒ न प॑श्यन्ति ।  
प्र॒त्यञ्चा॑वा॒वृत्य॑ जुहुतः ।  
तस्मा᳚त् प्र॒त्यञ्चौ॒ यन्तौ॑ पश्यन्ति ।   

#### टीका
4असौ वा इत्यादि ॥ अपिगृह्यापिधाय ग्रहौ प्राञ्चौ अध्वर्यु निष्क्रामतः । तस्मात्प्राश्चौ यन्तौ प्राङ्मुखौ गच्छन्तौ अस्तं गत्वा उत्तरगोळवर्तिनौ यावदुदयं प्राचीनगमनौ सूर्याचन्द्रमसौ केचिदपि न पश्यन्ति । अथ प्रत्यञ्चौ प्रत्यङ्मुखावावृत्य व्यावृत्तौ भूत्वा जुहुतः होमेन ग्रहौ दर्शयतः । तस्मात्प्रत्यञ्चौ प्रतीचीं यन्तौ उदेत्य दक्षिणगोळवर्तिनौ यावदस्तमयं प्रतीचीनगमनौ तौ पश्यन्ति ॥


### संयुक्तमन्त्रः
चख्षु॑षी॒ वा ए॒ते य॒ज्ञस्य॒ यच्छु॒क्राम॒न्थिनौ॒ नासि॑कोत्तरवे॒दिर॒भित॑ परि॒क्रम्य॑ जुहुत॒स्तस्मा॑द॒भितो॒ नासि॑का॒ञ्चख्षु॑षी॒ तस्मा॒न्नासि॑कया॒ चख्षु॑षी॒ विधृ॑ते स॒र्वत॒ परि॑ क्रामतो॒ रख्ष॑सा॒मप॑हत्यै

### मन्त्रः
चख्षु॑षी॒ वा ए॒ते य॒ज्ञस्य॒ , यच् छु॒क्राम॒न्थिनौ॒ नासि॑कोत्तरवे॒दिः ।  
अ॒भित॑ परि॒क्रम्य॑ जुहुतः ।  
तस्मा॑द् अ॒भितो॒ नासि॑का॒ञ् चख्षु॑षी ।  
तस्मा॒न् नासि॑कया॒ चख्षु॑षी॒ विधृ॑ते ।  
स॒र्वत॒ परि॑ क्रामतो॒ रख्ष॑सा॒मप॑हत्यै ।  

#### टीका
5चक्षुषी वा इत्यादि ॥ अभितः उभयतः परिक्रम्य परितो गत्वा जुहुतः । तस्मात् नासिकामभितश्चक्षुषी उभयतः स्थिते । 'अभितः परितः' इति द्वितीया । तस्मादेव हेतोर्नासिकया उत्तरवेदिस्थानीयया चक्षुषी शुक्रामन्थिस्थानीये विधृते । अथ सर्वतः परिक्रमणं रक्षसामपहत्यै भवति ॥


### संयुक्तमन्त्रः
दे॒वा वै या प्राची॒राहु॑ती॒रजु॑हवु॒र्ये पु॒रस्ता॒दसु॑रा॒ आस॒न्ताꣳ स्ताभि॒ प्र [44]  
अ॒नु॒द॒न्त॒ या प्र॒तीची॒र्ये प॒श्चादसु॑रा॒ आस॒न्ताꣳस्ताभि॒रपा॑नुदन्त॒ प्राची॑र॒न्या आहु॑तयो हू॒यन्ते᳚ प्र॒त्यञ्चौ॑

### मन्त्रः
दे॒वा वै या प्राची॒राहु॑ती॒रजु॑हवु॒र्ये पु॒रस्ता॒दसु॑रा॒ आस॒न्ताꣳ स्ताभि॒ प्र [44]  
अ॒नु॒द॒न्त॒ या प्र॒तीची॒र्ये प॒श्चादसु॑रा॒ आस॒न्ताꣳस्ताभि॒रपा॑नुदन्त॒ प्राची॑र॒न्या आहु॑तयो हू॒यन्ते᳚ प्र॒त्यञ्चौ॑ 

#### टीका
