---
title: प्रपाठकः ६
unicode_script: devanagari
---

## अनुवाकः १


### संयुक्तमन्त्रः
हिर॑ण्यवर्णा॒श्शुच॑य पाव॒का यासु॑ जा॒त क॒श्यपो॒ यास्विन्द्रः॑ । अ॒ग्निय्ँया गर्भ॑न्दधि॒रे विरू॑पा॒स्ता न॒ आप॒श्श स्यो॒ना भ॑वन्तु ।

### मन्त्रः
हिर॑ण्यवर्णा॒श् शुच॑य पाव॒का, यासु॑ जा॒त क॒श्यपो॒, यास्विन्द्रः॑ ।

अ॒ग्निय्ँ या गर्भ॑न् दधि॒रे, विरू॑पा॒स् - ता न॒ आप॒श्श स्यो॒ना भ॑वन्तु ।

#### टीका
1अतः परमग्निकाण्डमेवाग्न्यार्षेयम् ॥ तत्र कुम्भेष्टकोपधानमन्त्राः - हिरण्यवर्णा इत्याद्याः ॥ प्रथमा त्रिष्टुप् । हिरण्यवर्णाः हितरमणीयवर्णाः, हिरण्यसदृशवर्णा वा स्वच्छत्वात् । शुचयश्शुद्धाः । पावकाः शोधयित्र्यः । 'पावकादीनां छन्दसि' इतीत्वाभावः । यासु जातः कश्यपः प्रजापतिः 'तद्दशहोताऽन्वसृज्यत । प्रजापतिर्वै दशहोता' इति । यासु चेन्द्रोजातः मध्यमो विद्युदात्मा, याश्चाग्निं गर्भं दधिरे धारयन्ति, यथा 'अग्ने गर्भो अपामसि' इति । ता आपः विरूपाः नः अस्माकं शान्तिहेतवः स्योनास्सुखहेतवश्च भवन्तु ॥


### संयुक्तमन्त्रः
यासा॒ꣳ॒ राजा॒ वरु॑णो॒ याति॒ मध्ये॑ सत्यानृ॒ते अ॑व॒पश्य॒ञ्जना॑नाम् । म॒धु॒श्चुत॒श्शुच॑यो॒ या पा॑व॒कास्ता न॒ आप॒श्श स्यो॒ना भ॑वन्तु ।

### मन्त्रः
यासा॒ꣳ॒ राजा॒ वरु॑णो॒ याति॒ मध्ये॑, सत्यानृ॒ते अ॑व॒पश्य॒ञ् जना॑नाम् ।

म॒धु॒श्चुत॒श् शुच॑यो॒ या पा॑व॒कास् - ता न॒ आप॒श् श स्यो॒ना भ॑वन्तु ।

#### टीका
2द्वितीया - यासां राजेति त्रिष्टुप् ॥ यासां मध्ये वरुणो राजा वरणीयो वा आदित्यो याति सत्यानृते जनानामवपश्यन् अवहितः पश्यन् मधुश्चुतः मधुरसस्य क्षारयित्र्यः शुचय इत्यादि । गतम् ॥


### संयुक्तमन्त्रः
यासा᳚न्दे॒वा दि॒वि कृ॒ण्वन्ति॑ भ॒ख्षय्ँया अ॒न्तरि॑ख्षे बहु॒धा भव॑न्ति । या पृ॑थि॒वीम्पय॑सो॒न्दन्ति॑ [1]  
शु॒क्रास्ता न॒ आप॒श्श स्यो॒ना भ॑वन्तु ।

### मन्त्रः
यासा᳚न् दे॒वा दि॒वि कृ॒ण्वन्ति॑ भ॒ख्षय्ँ - या अ॒न्तरि॑ख्षे बहु॒धा भव॑न्ति ।  

या पृ॑थि॒वीम् पय॑सो॒न्दन्ति॑ शु॒क्रास् - ता न॒ आप॒श् श स्यो॒ना भ॑वन्तु ।

#### टीका
3यासां देवा इत्यादि ॥ तृतीया त्रिष्टुम् । यासामेकदेशममृतं सोमं वा देवा अपि भक्षं कृण्वन्ति । यद्वा - देवा आदित्यरश्मयः दिवि आदित्यमण्डले या भक्षं कुर्वन्ति स्थापयन्ति । कर्मणः संप्रदानत्वाच्चतुर्थ्यर्थे षष्ठी, 'धिन्विकृण्व्योरच' इत्युप्रत्ययः । याश्रान्तरिक्षे बहुधा भवन्ति बहुप्रकारा आविर्भवन्ति वर्षासु ॥ याश्च पृथिवीं पयसा स्वेनेत्यंशेन स्वेनैवांशेन, ओदनेन वा हेतुना उन्दन्ति क्लेदयन्ति शुक्रा निर्मलाः । ता न इत्यादि । गतम् ॥


### संयुक्तमन्त्रः
शि॒वेन॑ मा॒ चख्षु॑षा पश्यतापश्शि॒वया॑ त॒नुवोप॑ स्पृशत॒ त्वच॑म्मे । सर्वाꣳ॑ अ॒ग्नीꣳ र॑फ्सु॒षदो॑ हुवे वो॒ मयि॒ वर्चो॒ बल॒मोजो॒ नि ध॑त्त ।


### मन्त्रः
शि॒वेन॑ मा॒ चख्षु॑षा पश्यतापश् - शि॒वया॑ त॒नुवोप॑ स्पृशत॒ त्वच॑म् मे ।  

सर्वाꣳ॑ अ॒ग्नीꣳ र॑फ्सु॒षदो॑ हुवे वो॒, मयि॒ वर्चो॒ बल॒मोजो॒ नि ध॑त्त ।

#### टीका
4चतुर्थी - शिवेनेति त्रिष्टुप् ॥ आप इति प्रथमपादान्तः । हे आपः! शिवेन शान्तेन चक्षुषा मां पश्यत । किञ्च - शिवया तनुवा शरीरेण मे त्वचमुपस्पृशत । तथा कृते अहमासादितात्मा सर्वानग्नीनप्सुषदः ये अप्सु युष्मासु सीदन्ति तान्युष्मत्सम्बन्धिनः युष्मदर्थं वा हुवे आह्वयामि । 'दीर्घादटि समानपादे' इत्युभयत्र रुत्वम्, 'तत्पुरुषे कृति बहुलम्' इति सप्तम्या अलुक् । यूयमपि मयि वर्चं अन्नं वलं सामर्थ्यं ओजस्तेजश्च निधत्त नियमेन स्था- पयत ॥


### संयुक्तमन्त्रः
यद॒दस्स॑म्प्रय॒तीरहा॒वन॑दता ह॒ते । तस्मा॒दा न॒द्यो॑ नाम॑ स्थ॒ ता वो॒ नामा॑नि सिन्धवः ।

### मन्त्रः
यद॒दस् स॑म्प्रय॒तीरहा॒वन॑दता ह॒ते ।  

तस्मा॒दा न॒द्यो॑ नाम॑ स्थ॒, ता वो॒ नामा॑नि सिन्धवः ।

#### टीका
5पञ्चमी - यदद इत्यनुष्टुप् ॥ सप्रयतीरिति प्रथमपादान्तः । अद इति सप्तम्या अलुक् । अमुष्मिन्नहो अहन्तव्ये मेघे हते ताडिते यद्यस्माद्यूयं संप्रयतीः संभूयेतश्चेतश्च प्रतियान्त्यः * अनदत शब्दं कृतवत्यस्स्थ । 'अन्येषामपि दृश्यते' इति संहितायां दीर्घत्वम् । एतेश्शतरि 'इणो यण्' 'वा छन्दसि' इति पूर्वसवर्णदीर्धत्वम्, 'शतुरनुमः' इति नद्या उदात्तत्वम् । तस्मात्कारणादाभिमुख्येनाव्यवधानेनैव नद्यो नाम यूयं स्थ नदनान्नद्य इत्युच्यध्वे । नडिति पचादिषु पाठात्, दिवः 'उदात्तस्वरितयोः' इति विभक्तिस्स्वर्यते । हे सिन्धवः स्यन्दनशीलाः । 'स्यन्देः प्रसारणं धश्च' इत्युप्रत्ययः । ता तादृशानि वः युष्माकं नामानि अन्वर्थानीत्यर्थः ॥


### संयुक्तमन्त्रः
यत्प्रेषि॑ता॒ वरु॑णेन॒ ताश्शीभꣳ॑ स॒मव॑ल्गत । [2]  
तदा᳚प्नो॒दिन्द्रो॑ वो य॒तीस्तस्मा॒दापो॒ अनु॑ स्थन ।

### मन्त्रः
यत् प्रेषि॑ता॒ वरु॑णेन॒,  ताश् शीभꣳ॑ स॒मव॑ल्गत । [2]  

तदा᳚प्नो॒द् इन्द्रो॑ वो य॒तीस् - तस्मा॒दापो॒ अनु॑ स्थन ।

#### टीका
6नामान्तराणामपि व्युत्पत्तिं प्रदर्शयिष्याम इति बहुवचननिर्देशेनोपक्षिप्तं तत्राप इति नाम व्युत्पादयितुमाह - यदिति ॥ षष्ठी - इयमप्यनुष्टुप् । यद्यदा वरुणेन राज्ञा प्रेषिता आदित्येन रश्मिभिर्वा नीताः सत्यस्ता यूयं शीभं शिवं शोभनं स मवल्गत सम्भूय नृत्यन्त इव शोभनं चेष्टितवत्यः । तदानीं वः युष्मान् यतीः गच्छतीः विलक्षणगतीः मध्यमस्थाने आप्नोदिन्द्रः । तस्मात्कारणात् अनु अनन्तरं ततः प्रभृति आपः स्थन अप्शब्दवाच्याः स्थ । आप्नोतेः कर्मणि क्विप्, 'तप्तनप्तनधानाश्च' इति तनपादेशः ॥


### संयुक्तमन्त्रः
अ॒प॒का॒म स्यन्द॑माना॒ अवी॑वरत वो॒ हिक᳚म् । इन्द्रो॑ व॒श्शक्ति॑भिर्देवी॒स्तस्मा॒द्वार्णाम॑ वो हि॒तम् ।

### मन्त्रः
अ॒प॒का॒म स्यन्द॑माना॒ अवी॑वरत वो॒ हिक᳚म् ।  

इन्द्रो॑ व॒श् शक्ति॑भिर् देवी॒स् - तस्मा॒द्वार्णाम॑ वो हि॒तम् ।

#### टीका
7सप्तमी - अपकाममित्यनुष्टुप् ॥ अत्र वारिति नाम व्याचष्टे - अपकामं विनैव कामेन स्यन्दमानाः सदा स्यन्दनं कुर्वाणाः वः युष्मान् इन्द्रः अवीवरत वृतवान् युष्मानात्मसात्कर्तुमैच्छत् । वः युष्माकं शक्तिभिः हेतुभिः । हिकमिति पादपूरणे, प्रसिद्धौ वा । वस ईप्सायाम्, चुरादिरदन्तः व्यत्ययेन सन्वद्भावः । वृणोतेर्वा स्वार्थिकोण् छान्दसः । देवीः देवनशीलाः तस्मात्कारणात् वारिति नाम वः युष्माकं हितं निहितं, सर्वस्मै वा हितम् ।
वर्णव्यत्ययेन णत्वम् ॥


### संयुक्तमन्त्रः
एको॑ दे॒वो अप्य॑तिष्ठ॒थ्स्यन्द॑माना यथाव॒शम् । उदा॑निषुर्म॒हीरिति॒ तस्मा॑दुद॒कमु॑च्यते ।

### मन्त्रः
एको॑ दे॒वो अप्य॑तिष्ठ॒थ् - स्यन्द॑माना यथाव॒शम् ।  

उदा॑निषुर् म॒हीरिति॒, तस्मा॑दुद॒कमु॑च्यते ।

#### टीका
8अष्टमी - एक इत्यनुष्टुप् ॥ अत्रोदकं व्युत्पादयति - एको देव इन्द्रः अप्यतिष्ठत् स्वामित्वेनाध्यतिष्ठत् । अध्यर्थे अपिशब्दः । यथावशं यथेष्टं इतश्चेतश्च स्यन्दमाना आपः । यद्वा - स्यन्दमानास्सर्वास्स्रवन्तरिपः यथावशमप्यतिष्ठत् मध्यमे स्थाने आत्मनि आत्मनो वशं नीतवान् । तेन देवबहुमानेन आप उदानिषुः उछ्ह्वसितवत्यः महीरिति महत्यो जाता वयमेतेनेति । 'वा छन्दसि' डति पूर्वसवर्णदीर्घत्वम् । तस्मात्कारणादुदकमित्यपां नाम निरुच्यते उदानादुदकमिति । उत्पूर्वादनितेरौणादिकः कप्रत्ययः, नकारलोपश्च ॥



### संयुक्तमन्त्रः
आपो॑ भ॒द्रा घृ॒तमिदाप॑ आसुर॒ग्नीषोमौ॑ बिभ्र॒त्याप॒ इत्ताः । ती॒व्रो रसो॑ मधु॒पृचा᳚म् [3]  
अ॒र॒ङ्ग॒म आ मा᳚ प्रा॒णेन॑ स॒ह वर्च॑सा गन्न् ।

### मन्त्रः
आपो॑ भ॒द्रा घृ॒तमिदाप॑ आसुर् - अ॒ग्नीषोमौ॑ बिभ्र॒त्याप॒ इत्ताः ।  

ती॒व्रो रसो॑ मधु॒पृचा॑मरङ्ग॒म आ मा᳚ प्रा॒णेन॑ स॒ह वर्च॑सा गन्न् ।

#### टीका
9नवमी - आपो भद्रा इति त्रिष्टुप् ॥ आपो भद्राः भन्दनीयाः आप एव घृतमाज्यमासुः भवन्ति तृणादिनिष्पादनेन गवां धारकत्वात् । 'छन्दस्युभयथा' इति सार्वधातुकत्वात् असेर्लेटि न भूभावः । किञ्च - ता एव आपः अग्नीषोमौ बिभ्रति धारयन्ति खुन्नादिहः [अन्नादिना] विद्युन्निष्पत्त्याऽग्रिं रश्मिवृद्ध्या सोमम् । 'ईदग्नेः' इतीत्वम्, 'अग्नेस्तुत् स्तोमसोमाः 'इति षत्वम्, ' देवताद्वन्द्वे च' इति पूर्वोत्तरपदोर्युगपत्प्रकृतिस्वरत्वम् । तादृशीनामपां मधुपृचां मधुस्वादुना रसेन संपृक्तानां तीव्रः उद्भूतो रसः अरङ्गमः पर्याप्तगमनः कदाचिदप्यक्षीणेन प्राणेन चक्षुरादिना वर्चसा बलेन च सह मा आगन् आगच्छन्तु, तद्धेतुत्वात्प्राणादिस्थितेः । गमेः छान्दसे लुङि च्लेर्लुक् । 'मो नो धातोः' इति नत्वम् ॥


### संयुक्तमन्त्रः
आदित्प॑श्याम्यु॒त वा॑ शृणो॒म्या मा॒ घोषो॑ गच्छति॒ वाङ्न॑ आसाम् । मन्ये॑ भेजा॒नो अ॒मृत॑स्य॒ तर्हि॒ हिर॑ण्यवर्णा॒ अतृ॑पय्ँय॒दा वः॑ ।


### मन्त्रः
आदित्प॑श्याम्यु॒त वा॑ शृणो॒म्या मा॒ घोषो॑ गच्छति॒ वाङ्न॑ आसाम् ।   

मन्ये॑ भेजा॒नो अ॒मृत॑स्य॒ तर्हि॒ हिर॑ण्यवर्णा॒ अतृ॑पय्ँ य॒दा वः॑ ।

#### टीका
10दशमी - आदिति त्रिष्टुप् ॥ प्राणेन सहागन् इत्युक्तम् । तदिदानीं समर्थयते - आदित् अनन्तरमेवाहं पश्यामि । उत अपि वा शृणोमि । घोषश्च मामागच्छति । अस्माकं वाग्रूपः आसां युष्माकमागमनेन रसेन वा । किं बहुना - तर्हि तदानीं अमृतस्य भेजान अमृतमेव भजन् अहं मन्ये तर्कयामि । पूर्ववत्कर्मणस्संप्रदानत्वाच्चतुर्थ्यर्थे षष्ठी । कदा - यदाहि हे हिरण्यवर्णाः! वः युष्माकं उतृपं युष्मत्पानेन सुहितोभवम् । तृप तृंप तृप्तौ, तौदादिकः । मुहितार्थयोगे षष्ठी ॥



### संयुक्तमन्त्रः
आपो॒ हि ष्ठा म॑यो॒भुव॒स्ता न॑ ऊ॒र्जे द॑धातन । म॒हे रणा॑य॒ चख्ष॑से ।


### मन्त्रः
आपो॒ हि ष्ठा म॑यो॒भुव॒स् , ता न॑ ऊ॒र्जे द॑धातन ।   

म॒हे रणा॑य॒ चख्ष॑से ।

#### टीका
11आपो हिष्ठादयस्तिस्रः 'वि पाजसा' इत्यत्र व्याख्याताः ।
+++(सम्पादकटिप्पणिः - चतुर्थकाण्डस्य प्रथमप्रपाठके पञ्चमेऽनुवाके । )+++

आपः व्यापितास्स्थ मयोभुवः सुखस्य भावयित्र्यः, ताः यूयं नः अस्मान् ऊर्जे रसाय दधातन स्थापयत ऊर्जं वा अस्मभ्यं दत्त महे महते रणाय रमणीयाय चक्षसे ज्ञानाय चेति प्रथमा ॥

  - [### मन्त्रः
आपो॒ हि ष्ठा म॑यो॒भुव॒स्ता न॑ ऊ॒र्जे द॑धातन ।  
म॒हे रणा॑य॒ चख्ष॑से ।  
#### टीका
कल्पः — ‘आपो हि ष्ठा मयोभुव इति तिसृभिरप उपसृज्य’ इति।  
तत्र प्रथमामाह—  १७९८ आपो हि ष्ठेति।   हिशब्द एवकारार्थः प्रसिद्ध्यर्थो वा।   हे आपो यूयमेव मयोभुवः स्थ सुखस्य भावयित्र्यो भवत।   स्नानपानादिहेतुत्वेन सुखोत्पादकत्वं प्रसिद्धम्।   तास्तादृश्यो यूयं नोऽस्मानूर्जे रसाय भवदीयरसानुभवार्थं दधातन स्थापय-त।   किंच महे महते रणाय रमणीयाय चक्षसे दर्शनाय दधातन, अस्मान्परतत्त्वसा-क्षात्कारयोग्यान्कुरुतेत्यर्थः।  

### मन्त्रः
यो व॑श्शि॒वत॑मो॒ रस॒स्तस्य॑ भाजयते॒ह नः॑ ।  
उ॒श॒तीरि॑व मा॒तरः॑ ।  

#### टीका
अथ द्वितीयामाह— यो वः शिवतम इति।   यो युष्माक्रं शिवतमः शान्ततमः सुखैकहेतुर्यो रसोऽस्ति, इहास्मिन्कर्मणि नोऽस्मांस्तस्य भाजयत (तं) रसं प्रापयत।   तत्र दृष्टान्तः—उशतीरिव मातर इति।   कामयमानाः प्रीतियुक्ता मातरो यथा वत्सान्स्वकीयस्तन्यरसं प्रापयन्ति तद्वत्।   

### मन्त्रः
तस्मा॒ अर॑ङ्गमाम वो॒ यस्य॒ ख्षया॑य॒ जिन्व॑थ ।  
आपो॑ ज॒नय॑था च नः ।  

#### टीका
अथ तृतीयामाह— तस्मा अरमिति।   यस्य रसस्य क्षयाय क्षयेण निवासेन जिन्वथ यूयं प्रीता भवथ, तस्मै रसाय वौ युष्मानरं गमामालं भृशं प्राप्नुमः ।   किंच हे आपो यूयं नोऽस्माञ्जनयथ प्रजोत्पादकन्कुरुथ।   एतैर्मन्त्रैः साध्यं जलमेलनं विधत्ते— ‘अप उप सृजत्यापो वै शान्ताः शान्ताभिरेवास्य शुचꣳ शमयति’ (सं. का. ५ प्र. १ अ. ६) इति।   अस्याग्नेः शुचं शोकं दाहमित्यर्थः।  
आपो हि ष्ठेत्याद्युचस्तत्र विनियुङ्क्ते— ‘तिसृभिरुप सृजति त्रिवृद्वा अग्निर्यावानेवाग्निस्तस्य शुचꣳ शमयति’ (सं. का. ५ प्र. १ अ. ६) इति।  
आहवनीयादिरूपेणाग्नेस्त्रैगुण्यम्।   तस्य सर्वस्याग्नेर्मन्त्रत्रयेण दाहशान्तिः।   ]

### संयुक्तमन्त्रः
यो व॑श्शि॒वत॑मो॒ रस॒स्तस्य॑ भाजयते॒ह नः॑ । उ॒श॒तीरि॑व मा॒तरः॑ ।

### मन्त्रः
यो व॑श् शि॒वत॑मो॒ रस॒स्, तस्य॑ भाजयते॒ह नः॑ ।  
उ॒श॒तीरि॑व मा॒तरः॑ ।  

#### टीका
12यो वः युष्माकं शिवतमो रसः तं अस्मात् भाजयत इह कर्मणि । तस्य वा एकदेशमस्मान् प्रापयत उशतीव कामयमाना मातर इवेति द्वितीया ॥


### संयुक्तमन्त्रः
तस्मा॒ अर॑ङ्गमाम वो॒ यस्य॒ ख्षया॑य॒ जिन्व॑थ । आपो॑ ज॒नय॑था च नः ।

### मन्त्रः
तस्मा॒ अर॑ङ्गमाम वो॒ , यस्य॒ ख्षया॑य॒ जिन्व॑थ ।  
आपो॑ ज॒नय॑था च नः ।

#### टीका
13तस्मै युष्माकं रसाय पर्याप्तं गमाम तं गम्यास्स्म । यस्य रसस्य क्षयाय निवासभूतं पुरुषं जिन्वथ प्रीणयथ । किञ्च - अस्मान् हे आपः! जनयथ जातान्कुरुत युष्मद्रसवन्तो हि जाता भवन्तीति तृतीया ॥


### संयुक्तमन्त्रः
दि॒वि श्र॑यस्वा॒न्तरि॑ख्षे यतस्व पृथि॒व्या सम्भ॑व ब्रह्मवर्च॒सम॑सि ब्रह्मवर्च॒साय॑ त्वा ॥ [4]  

### मन्त्रः
दि॒वि श्र॑यस्व + अ॒न्तरि॑ख्षे यतस्व , पृथि॒व्या सम्भ॑व ,  
ब्रह्मवर्च॒सम॑सि , ब्रह्मवर्च॒साय॑ त्वा ॥ [4]  

#### टीका
14बार्हस्पत्ये उपदधाति - दिवि श्रयस्वेति यजुषा ॥ दिवि द्युलोके श्रयस्व धारकत्वेनास्व । अन्तरिक्षे च यतस्व धारकत्वेन व्याप्रियस्व । पृथिव्या च सह सम्भव एकीभव । एवं त्रीनपि लोकान्धारय ब्रह्मवर्चसमेव त्वमसि । तद्धेतुत्वात्ताच्छव्द्यम् । त्वा त्वां ब्रह्मवर्चसाय उपदधामीति शेषः ॥

इति पञ्चमे षष्ठे प्रथमोनुवाकः ॥  


## अनुवाकः २


### संयुक्तमन्त्रः
अ॒पाङ्ग्रहा᳚न्गृह्णात्ये॒तद्वाव रा॑ज॒सूय॒य्ँयदे॒ते ग्रहाः᳚ स॒वो᳚ऽग्निर्व॑रुणस॒वो रा॑ज॒सूय॑मग्निस॒वश्चित्य॒स्ताभ्या॑मे॒व सू॑य॒तेऽथो॑ उ॒भावे॒व लो॒काव॒भि ज॑यति॒ यश्च॑ राज॒सूये॑नेजा॒नस्य॒ यश्चा᳚ग्नि॒चित॒...

### मन्त्रः
अ॒पाङ्ग्रहा᳚न् गृह्णाति ।  
ए॒तद्वाव रा॑ज॒सूय॒य्ँ यदे॒ते ग्रहाः᳚ स॒वो᳚ऽग्निः ।  
व॑रुणस॒वो रा॑ज॒सूय॑मग्निस॒वश् चित्यः॑ ।  
ताभ्या॑मे॒व सू॑यते ।  

अथो॑ उ॒भावे॒व लो॒काव॒भि ज॑यति॒, यश् च॑ राज॒सूये॑नेजा॒नस्य॒ यश्च॑ + अ॒ग्नि॒चितः॑ ।

#### टीका
1अथासां ब्राह्मणं - अपां ग्रहान् गृह्णातीति विधिः ॥ गृह्यन्त इति ग्रहाः कुम्भाश्च कुम्भ्यश्च कुम्भेष्टका उच्यन्ते । 'ग्रहवृदृनिश्चिगमश्च' इत्यप् । अपां सम्बन्धिन्यः कुम्भस्थाः आपोपां ग्रहाः ग्रहसंस्तवात् गृह्णाति चोदिताः एता उपदधातीति यावत् । वक्ष्यति च 'यस्यैता उपधीयन्ते' इति । यद्वा - आपो गृह्यन्ते आसु ता अपां ग्रहाः कुम्भेष्टका उच्यन्ते । एतद्वावेति । तत्सादृश्याताच्छब्द्यम् । सवोग्निरिति । सवो यज्ञविशेपः येनेश्वरो भवति अग्निचित्या स्वयं स्व एवाग्निरिति । पूर्ववताच्छब्द्यम् । उक्तं कुम्भेष्टकानां राजसूयत्वम् । इदानीं तयोरेव विशेषमाह - वरुणसवः वरुणयज्ञो राजसूयं अग्निसवश्चित्योग्निरिति तत्प्रधानत्वात् याभ्यां तावीश्वरावभूताम् । 'चित्याऽग्निचित्ये च' इति निपात्यते । चेतव्यश्चित्यः । ताभ्यामिति । अग्नीवरुणाभ्यामनुज्ञायते । यद्वा - ईश्वरः स्तूयते । षु प्रसवैश्वर्ययोः, कर्मणि यत् । अपर आह - ताभ्यामग्निसववरुणसवाभ्यां स्तूयते स्तोत्रीयते ताम्यामुभाम्यां अनेनेष्टं भवतीति तद्वदीश्वरो भवतीत्यर्थः । अथो इत्यादि । गतम् । अग्निं चितवात् 'अग्नौ चेः' इति भूते क्विप् ॥


### संयुक्तमन्त्रः
आपो॑ भव॒न्त्यापो॒ वा अ॒ग्नेर्भ्रातृ॑व्या॒ यद॒पो᳚ऽग्नेर॒धस्ता॑दुप॒दधा॑ति॒ भ्रातृ॑व्याभिभूत्यै॒ भव॑त्या॒त्मना॒ परा᳚स्य॒ भ्रातृ॑व्यो भवत्य्...

### मन्त्रः
आपो॑ भवन्ति ।  
आपो॒ वा अ॒ग्नेर्भ्रातृ॑व्याः ।  
यद् अ॒पो᳚ऽग्नेर् अ॒धस्ता॑दुप॒दधा॑ति॒ भ्रातृ॑व्याभिभूत्यै ।  
भव॑त्या॒त्मना॒ परा᳚स्य॒ भ्रातृ॑व्यो भवति ।  

#### टीका
2आपो भवन्तीति इष्टकास्वरूपविधिः ॥ अत्र च 'अमृतं वा आपः' इत्यादिस्तुतिर्भविष्यति । प्रागेवाधस्तात्त्वं विदधाति - अपो वा इत्यादि । यस्मादापोग्नेश्शत्रवः तस्मादग्नेरधस्तादेना उपदधाति भ्रातृव्याभिभवाय भवति । ततः स्वयं भूतिमान् सम्पद्यते, भ्रातृव्यश्च विनष्टो भवति ॥



### संयुक्तमन्त्रः
अ॒मृत᳚म् [5]  
वा आप॒स्तस्मा॑द॒द्भिरव॑तान्तम॒भि षि॑ञ्चन्ति॒ नार्ति॒मार्च्छ॑ति॒ सर्व॒मायु॑रेति॒ यस्यै॒ता उ॑पधी॒यन्ते॒ य उ॑ चैना ए॒वव्ँवेद...

### मन्त्रः
अमृ॑त॒व्ँ वा आपः ।  
तस्मा॑द् अ॒द्भिरव॑तान्तम् अ॒भि षि॑ञ्चन्ति ।  
नार्ति॒मार्च्छ॑ति॒ सर्व॒मायु॑रेति॒ यस्यै॒ता उ॑पधी॒यन्ते॒ य उ॑ चैना ए॒वव्ँ वेद॑ ।  

#### टीका
3अमृतं वा इत्यादिरपां स्तुतिः ॥ अवतान्तं मूर्छितं अद्भिरभिषिञ्चन्ति । सर्वमायुरेत्युपधाता आसां, यश्चैवं वेदिता ॥


### संयुक्तमन्त्रः
अन्न॒व्ँवा आप॑ प॒शव॒ आपोऽन्न॑म्प॒शवो᳚ऽन्ना॒द प॑शु॒मान्भ॑वति॒ यस्यै॒ता उ॑पधी॒यन्ते॒ य उ॑ चैना ए॒वव्ँवेद॒

### मन्त्रः
अन्न॒व्ँ वा आपः॑ ।  
प॒शव॒ आपः॑ ।  
अन्न॑म् प॒शवः॑ ।  
अ॒न्ना॒द प॑शु॒मान् भ॑वति॒, यस्यै॒ता उ॑पधी॒यन्ते॒ य उ॑ चैना ए॒वव्ँ वेद॑ ।  

#### टीका
4अन्नं वा इत्यादि स्तुत्यन्तरमपाम् ॥ अन्नपशुसाधनात्वत्ताच्छब्द्यमपाम् । इदानीं प्रशस्ततरत्वं पशूनामाह - अन्नं पशव इति । अन्नस्यापि हेतवः पशव इति तेषामपि हेतव आप इति तासामुपधाता वेदिता च अन्नादः पशुमांश्च भवति ॥



### संयुक्तमन्त्रः
द्वाद॑श भवन्ति॒ द्वाद॑श॒ मासाः᳚ सव्ँवथ्स॒रस्स॑व्ँवथ्स॒रेणै॒वास्मै᳚ [6]  
अन्न॒मव॑ रुन्द्धे॒

### मन्त्रः
द्वाद॑श भवन्ति ।  
द्वाद॑श॒ मासाः᳚ सव्ँवथ्स॒रः ।  
स॒व्ँव॒थ्स॒रेणै॒वास्मा॒ अन्न॒मव॑ रुन्धे ।  

#### टीका
5द्वादशेति ॥ सङ्ख्याविधिर्गतः ॥



### संयुक्तमन्त्रः
पात्रा॑णि भवन्ति॒ पात्रे॒ वा अन्न॑मद्यते॒ सयो᳚न्ये॒वान्न॒मव॑ रुन्द्ध॒ आ द्वा॑द॒शात्पुरु॑षा॒दन्न॑म॒त्त्यथो॒ पात्रा॒न्न छि॑द्यते॒ यस्यै॒ता उ॑पधी॒यन्ते॒ य उ॑ चैना ए॒वव्ँवेद॑

### मन्त्रः
पात्रा॑णि भवन्ति ।  
पात्रे॒ वा अन्न॑मद्यते ।  
सयो᳚न्ये॒वान्न॒मव॑ रुन्धे ।  
आ द्वा॑द॒शात् पुरु॑षा॒दन्न॑मत्ति + अथो॒ पात्रा॒न् न छि॑द्यते॒ , यस्यै॒ता उ॑पधी॒यन्ते॒ य उ॑ चैना ए॒वव्ँ वेद॑ ।  

#### टीका
6पात्राणीति ॥ जलाधाररूपाणि । आद्वादशादिति । द्वादशमभिव्याप्य अन्नस्य अत्ता भवति । अपि च पात्रत्वान्न छिद्यते उपधाता वेदिता च । विश्वजनादित्वात्तुगभावः ॥



### संयुक्तमन्त्रः
कु॒म्भाश्च॑ कु॒म्भीश्च॑ मिथु॒नानि॑ भवन्ति मिथु॒नस्य॒ प्रजा᳚त्यै॒ प्र प्र॒जया॑ प॒शुभि॑र्मिथु॒नैर्जा॑यते॒ यस्यै॒ता उ॑पधी॒यन्ते॒ य उ॑ [7]  
चै॒ना॒ ए॒वव्ँवेद॒

### मन्त्रः
कु॒म्भाश्च॑ कु॒म्भीश्च॑ मिथु॒नानि॑ भवन्ति ।  
मि॒थु॒नस्य॒ प्रजा᳚त्यै ।  
प्र प्र॒जया॑ प॒शुभि॑र् मिथु॒नैर् जा॑यते॒, यस्यै॒ता उ॑पधी॒यन्ते॒ य उ॑ चैना ए॒वव्ँ वेद॑ ।  

#### टीका
7पात्राणि विशेप्यन्ते - कुम्भाश्चेत्यादि ॥ गतम् ॥



### संयुक्तमन्त्रः
शुग्वा अ॒ग्निस्सो᳚ऽध्व॒र्युय्ँयज॑मानम्प्र॒जाश्शु॒चार्प॑यति॒ यद॒प उ॑प॒दधा॑ति॒ शुच॑मे॒वास्य॑ शमयति॒ नार्ति॒मार्च्छ॑त्यध्व॒र्युर्न यज॑मान॒श्शाम्य॑न्ति प्र॒जा यत्रै॒ता उ॑पधी॒यन्ते॒...

### मन्त्रः
शुग्वा अ॒ग्निः ।  
सो᳚ऽध्व॒र्युय्ँ यज॑मानम् प्र॒जाश् शु॒चाऽर्प॑यति ।  
यद॒प उ॑प॒दधा॑ति॒ शुच॑मे॒वास्य॑ शमयति ।  
नार्ति॒मार्च्छ॑त्यध्व॒र्युर् न यज॑मान॒श् शाम्य॑न्ति प्र॒जा यत्रै॒ता उ॑पधी॒यन्ते᳚ ।  

#### टीका
8शुगित्यादि ॥ शोचयिता तापयिताऽग्निः अध्वर्युर्यजमानं प्रजाश्च शोकेन पीडयति । अपामुपधानेन स दोषः परिहृतो भवति ॥


### संयुक्तमन्त्रः
ऽपाव्ँवा ए॒तानि॒ हृद॑यानि॒ यदे॒ता आपो॒ यदे॒ता अ॒प उ॑प॒दधा॑ति दि॒व्याभि॑रे॒वैना॒स्सꣳ सृ॑जति॒ वर्षु॑क प॒र्जन्यः॑ [8]  
भ॒व॒ति॒

### मन्त्रः
अ॒पाव्ँ वा ए॒तानि॒ हृद॑यानि॒ यदे॒ता आपः॑ ।  
यदे॒ता अ॒प उ॑प॒दधा॑ति, दि॒व्याभि॑र् ए॒वैना॒स् सꣳ सृ॑जति॒, वर्षु॑क प॒र्जन्यो॑ भवति ।  

#### टीका
9अपां वा इत्यादि ॥ समुदायावयवभावेन स्तुतिः । प्रियतरत्वाद्धृदयत्वम् । दिव्याभिरिति । दिव्याभिर्वृष्ट्यादिभिः एना अवयवभूतात्मिकाः संसृजति मिश्रयति । ततो वर्षणशीलः पर्जन्यस्स्यात् हृदयस्थानीयानामासां इहोपहितत्वात् । 'लषपत' इत्यादिना उकञ् ॥


### संयुक्तमन्त्रः
यो वा ए॒तासा॑मा॒यत॑न॒ङ्कॢप्ति॒व्ँवेदा॒यत॑नवान्भवति॒ कल्प॑तेऽस्मा अनुसी॒तमुप॑ दधात्ये॒तद्वा आ॑सामा॒यत॑नमे॒षा कॢप्ति॒र्य ए॒वव्ँवेदा॒यत॑नवान्भवति॒ कल्प॑तेऽस्मै

### मन्त्रः
यो वा ए॒तासा॑मा॒यत॑न॒ङ्कॢप्ति॒व्ँ वेद॑ + आ॒यत॑नवान् भवति॒ कल्प॑तेऽस्मै ।  
अ॒नु॒सी॒त॒मुप॑ दधाति ।  
ए॒तद् वा आ॑सामा॒यत॑नमे॒षा कॢप्तिः ।  
य ए॒वव्ँ वेदा॒यत॑नवान् भवति॒ कल्प॑तेऽस्मै ।  

### टीका
10यो वा इत्यादि ॥ आयतनं सीतात्मकं स्थानं क्लृप्तं उपधानविशेषं सामर्थ्यं वा एतदुभयं यो वेद स आयतनवान् भवति । कल्पते चास्मै अभिमतं सामर्थ्यं वा अस्मै जायते । अनुसीतमित्यादि। । विभक्त्यर्थे अव्ययीभावः । सीतास्वित्यर्थः । एतदिति । सीताः ॥


### संयुक्तमन्त्रः
द्व॒न्द्वम॒न्या उप॑ दधाति॒ चत॑स्रो॒ मध्ये॒ धृत्या॒

### मन्त्रः
द्व॒न्द्व॒म॒न्या उप॑ दधाति॒ , चत॑स्रो॒ मध्ये॒, धृत्यै ।  

#### टीका
11द्वन्द्वमित्यादि ॥ यज्ञपात्रप्रयोगे 'द्वन्द्वम्' इति निपात्यते । आन्या आहुतयः प्राच्यादिषु मध्ये तु चतस्रः । तथा कृतं धारणाय भवति समर्थम् ॥



### संयुक्तमन्त्रः
अन्न॒व्ँवा इष्ट॑का ए॒तत्खलु॒ वै सा॒ख्षादन्न॒य्ँयदे॒ष च॒रुर्यदे॒तञ्च॒रुमु॑प॒दधा॑ति सा॒ख्षात् [9]  
ए॒वास्मा॒ अन्न॒मव॑ रुन्द्धे

### मन्त्रः
अन्न॒व्ँ वा इष्ट॑काः ।  
ए॒तत् खलु॒ वै सा॒ख्षादन्न॒य्ँ यदे॒ष च॒रुः ।  
यदे॒तञ् च॒रुम् उ॑प॒दधा॑ति , सा॒ख्षाद् ए॒वास्मा॒ अन्न॒मव॑ रुन्धे ।  

#### टीका
12अन्नं वा इति ॥ चरुविधिः । तत्साधनत्वात् ताच्छब्द्यम् । अपामित्यष्टकानां न मुख्यं, चरुस्तु साक्षादेव अव्यवधानेनान्नानामिति । यदेतमित्यादि । गतम् ॥


### संयुक्तमन्त्रः
मध्य॒त उप॑ दधाति मध्य॒त ए॒वास्मा॒ अन्न॑न्दधाति॒ तस्मा᳚न्मध्य॒तोऽन्न॑मद्यते

### मन्त्रः
म॒ध्य॒त उप॑ दधाति ।  
म॒ध्य॒त ए॒वास्मा॒ अन्न॑न्दधाति ।  
तस्मा᳚न् मध्य॒तो ऽन्न॑मद्यते ।  

#### टीका
13मध्यत इति ॥ सर्वासामिष्टकानां मध्यत उदरे अन्नं दधाति तस्मान्मध्यत इति । मध्यमे वयसि भूयिष्ठं अन्नमद्यते ॥


### संयुक्तमन्त्रः
बार्हस्प॒त्यो भ॑वति॒ ब्रह्म॒ वै दे॒वाना॒म्बृह॒स्पति॒र्ब्रह्म॑णै॒वास्मा॒ अन्न॒मव॑ रुन्द्धे ब्रह्मवर्च॒सम॑सि ब्रह्मवर्च॒साय॒ त्वेत्या॑ह तेज॒स्वी ब्र॑ह्मवर्च॒सी भ॑वति॒ यस्यै॒ष उ॑पधी॒यते॒ य उ॑ चैनमे॒वव्ँवेद॑ ॥ [10]  


### मन्त्रः
बा॒र्॒ह॒स्प॒त्यो भ॑वति ।  
ब्रह्म॒ वै दे॒वाना॒म् बृह॒स्पतिः॑ ।  
ब्रह्म॑णै॒वास्मा॒ अन्न॒मव॑ रुन्धे ।  
"ब्र॒ह्म॒व॒र्च॒सम॑सि ब्रह्मवर्च॒साय॒ त्वा"+ इत्या॑ह ।  
ते॒ज॒स्वी ब्र॑ह्मवर्च॒सी भ॑वति॒ , यस्यै॒ष उ॑पधी॒यते॒ य उ॑ चैनम् ए॒वव्ँ वेद॑ ॥ [10]  

#### टीका
14बार्हस्पत्य इत्यादि ॥ गतम् ॥
+++(सम्पादकटिप्पणिः - विस्तृतं व्याख्यानमन्यत्र मृग्यम् । )+++

इति पञ्चमे षष्ठे द्वितीयोनुवाकः॥  


## अनुवाकः ३


### संयुक्तमन्त्रः
भू॒ते॒ष्ट॒का उप॑ दधा॒त्यत्रा᳚त्र॒ वै मृ॒त्युर्जा॑यते॒ यत्र॑यत्रै॒व मृ॒त्युर्जाय॑ते॒ तत॑ ए॒वैन॒मव॑ यजते॒ तस्मा॑दग्नि॒चिथ्सर्व॒मायु॑रेति॒ सर्वे॒ ह्य॑स्य मृ॒त्यवोऽवे᳚ष्टा॒स्तस्मा॑दग्नि॒चिन्नाभिच॑रित॒वै प्र॒त्यगे॑नमभिचा॒रस्स्तृ॑णुते

### मन्त्रः
भू॒ते॒ष्ट॒का उप॑ दधाति ।  
अत्रा᳚त्र॒ वै मृ॒त्युर्जा॑यते ।  
यत्र॑यत्रै॒व मृ॒त्युर्जाय॑ते॒ तत॑ ए॒वैन॒मव॑ यजते ।  
तस्मा॑दग्नि॒चिथ् सर्व॒मायु॑रेति॒ सर्वे॒ ह्य॑स्य मृ॒त्यवोऽवे᳚ष्टाः ।  
तस्मा॑दग्नि॒चिन् - नाभिच॑रित॒ वै प्र॒त्यग् - ए॑नमभिचा॒रस् स्तृ॑णुते ।  

#### टीका
1भूतेष्टका इत्यादि ॥ भूतानि पृथिव्यादीनि तत्सम्बन्धिन्य इष्टकाः भूतेष्टकाः 'पृथिव्यै स्वाहा' इत्येवं मन्त्राकारः । अत्रात्रेति । सर्वत्र पृथिव्या एकदेशे मृत्युर्जायते यत्रयत्र जायते ततस्सर्वस्मादेनं मृत्युमवयजते निवारयति भूतेष्टकाभिः । उभयत्रापि 'अनुदात्तश्च' इति द्वितीयोऽनुदात्तः । तस्मादित्यत्रैव हेतुमाह - सर्वे हि मृत्यवोऽवेष्टाः निराकृताः । तत्सर्वमायुः पुरुषायुषं जीवति । 'गतिरनन्तरः' इति गतेः प्रकृतिस्तरत्वम् । तस्मादिति । एवं निरस्तमृत्युत्वादग्निचित् नाभिचरितव्यः न मारयितव्यः । कृत्यार्थे तवैप्रत्ययः । 'तवैचान्तश्च युगपत्' इति गतेः प्रकृतिस्वरत्वम्, प्रत्ययस्य चान्तोदात्तत्वम् । यद्यभिचरेदेनं अभिचरितारमेव अभिचारः प्रत्यक् स्तृणुते प्रतिमुखमागत्य मारयति ॥


### संयुक्तमन्त्रः
सू॒यते॒ वा ए॒ष यो᳚ऽग्निञ्चि॑नु॒ते दे॑वसु॒वामे॒तानि॑ ह॒वीꣳषि॑ भवन्त्ये॒ताव॑न्तो॒ वै दे॒वानाꣳ॑ स॒वास्त ए॒व [11]  
अ॒स्मै॒ स॒वान्प्र य॑च्छन्ति॒ त ए॑नꣳ सुवन्ते


### मन्त्रः
सू॒यते॒ वा ए॒ष यो᳚ऽग्निञ् चि॑नु॒ते ।  
दे॒व॒सु॒वामे॒तानि॑ ह॒वीꣳषि॑ भवन्ति ।  
ए॒ताव॑न्तो॒ वै दे॒वानाꣳ॑ स॒वाः ।  
त ए॒वा॒स्मै॒ स॒वान् प्र य॑च्छन्ति ।  
त ए॑नꣳ सुवन्ते ।  

#### टीका
2सूयते वा इत्यादि ॥ अग्निं चिन्वानो हि अग्निना सूयते ईश्वरः क्रियते । कर्मणि यत् । देवसुवामिति । देवानां सुवते ईशते इति देवसुत इति वक्तव्ये 'उगवादीनाम्' इति सुवतेस्तुगपवाद औकारः । ते च 'अग्नये गृहपतये' इत्याम्नाताः अग्न्यादयोऽष्टौ देवाः । तेषामेतानि हवींषि भवन्ति 'अग्नये गृहपतये पुरोडाशमष्टाकपालं' इत्यादीनि । तान्यत्र कर्तव्यानीति गम्यते । एतावन्त इति । एतावन्त्येव देवतानामैश्वर्यसाधनानि यान्यग्न्यादीनि हवींषि । सुवतेः करणे अप् । 'सवजवौ छन्दसि' इत्यन्तोदात्तत्वम् । तस्मात्ते सवाः स्वस्वामिनोग्न्यादयः अस्मै यजमानाय सवान् ऐश्वर्याणि प्रयच्छन्ति । त एवाग्न्यादय एनं सुबन्ते अनुजानन्ति ऐश्वर्याय प्रेरयन्तीत्यर्थः । पू प्रेरणे ॥



### संयुक्तमन्त्रः
स॒वो᳚ऽग्निर्व॑रुणस॒वो रा॑ज॒सूय॑म्ब्रह्मस॒वश्चित्यो॑ दे॒वस्य॑ त्वा सवि॒तु प्र॑स॒व इत्या॑ह सवि॒तृप्र॑सूत ए॒वैन॒म्ब्रह्म॑णा दे॒वता॑भिर॒भि षि॑ञ्च॒त्य्...

### मन्त्रः
स॒वो᳚ऽग्निर् व॑रुणस॒वो रा॑ज॒सूय॑म् ब्रह्मस॒वश् चित्यः॑ ।  
"दे॒वस्य॑ त्वा सवि॒तु प्र॑स॒व" इत्या॑ह ।  

स॒वि॒तृप्र॑सूत ए॒वैन॒म् ब्रह्म॑णा दे॒वता॑भिर् अ॒भि षि॑ञ्च॒ति ।  

#### टीका
3सवोग्निरित्यादिरभिषेकविधिः ॥ ऐश्वर्यहेतुरयमग्रिः तत्र वरुणैश्वर्यहेतुः राजसूयं, ब्रह्मैश्वर्यहेतुऽश्चित्योग्निः । तस्मात् 'देवस्य त्वा' इत्यभिषेके ब्रह्मैश्वर्यलाभ इति । राजसूयग्रहणं तत्तुल्यतां चित्यस्याग्नेः प्रदर्शयितुम् ॥


### संयुक्तमन्त्रः
अन्न॑स्यान्नस्या॒भि षि॑ञ्च॒त्यन्न॑स्यान्न॒स्याव॑रुद्ध्यै

### मन्त्रः
अन्न॑स्यान्नस्या॒भि षि॑ञ्चति ।  
अन्न॑स्यान्न॒स्याव॑रुद्ध्यै ।  

#### टीका
4अन्नस्यान्नस्येति ॥ सर्वौषधेनाभिषिञ्चति । विभक्तिव्यत्ययः । सर्वान्नाभिषेकः सर्वान्नलाभाय भवति ॥


### संयुक्तमन्त्रः
पु॒रस्ता᳚त्प्र॒त्यञ्च॑म॒भि षि॑ञ्चति पु॒रस्ता॒द्धि प्र॑ती॒चीन॒मन्न॑म॒द्यते॑

### मन्त्रः
पु॒रस्ता᳚त् प्र॒त्यञ्च॑म् अ॒भि षि॑ञ्चति ।  
पु॒रस्ता॒द्धि प्र॑ती॒चीन॒मन्न॑म् अ॒द्यते᳚ ।   

#### टीका
5पुरस्तादित्यादि । गतम् ॥

+++( सम्पादकटिप्पणिः -  विस्तृतं व्याख्यानमन्यत्र मृग्यम्। )+++


### संयुक्तमन्त्रः
शीर्ष॒तो॑ऽभि षि॑ञ्चति शीर्ष॒तो ह्यन्न॑म॒द्यत॒ आ मुखा॑द॒न्वव॑स्रावयति [12]  
मु॒ख॒त ए॒वास्मा॑ अ॒न्नाद्य॑न्दधात्य्...

### मन्त्रः
शी॒र्॒ष॒तो॑ऽभि षि॑ञ्चति ।  
शी॒र्॒ष॒तो ह्यन्न॑म॒द्यते᳚ ।  
आ मुखा॑द॒न्वव॑स्रावयति ।  
मु॒ख॒त ए॒वास्मा॑ अ॒न्नाद्य॑न् दधाति ।  

#### टीका
6शीर्षत इति ॥ शिरस्त आरभ्य आमुखादविच्छिन्नमन्ववस्रावयति अस्य मुखे अन्नाद्यं स्थापितं भवति । 'आद्यादिभ्यस्तसिः' ॥


### संयुक्तमन्त्रः
अ॒ग्नेस्त्वा॒ साम्रा᳚ज्येना॒भि षि॑ञ्चा॒मीत्या॑है॒ष वा अ॒ग्नेस्स॒वस्तेनै॒वैन॑म॒भि षि॑ञ्चति॒ बृह॒स्पते᳚स्त्वा॒ साम्रा᳚ज्येना॒भि षि॑ञ्चा॒मीत्या॑ह॒ ब्रह्म॒ वै दे॒वाना॒म्बृह॒स्पति॒र्ब्रह्म॑णै॒वैन॑म॒भि षि॑ञ्च॒तीन्द्र॑स्य त्वा॒ साम्रा᳚ज्येना॒भि षि॑ञ्चा॒मीत्या॑हेन्द्रि॒यमे॒वास्मि॑न्नु॒परि॑ष्टाद्दधात्य्...

### मन्त्रः
"अ॒ग्नेस् त्वा॒ साम्रा᳚ज्येना॒भि षि॑ञ्चामि" + इत्या॑ह ।  
ए॒ष वा अ॒ग्नेस् स॒वः ।  
तेनै॒वैन॑म् अ॒भि षि॑ञ्चति ।  
"बृह॒स्पते᳚स् त्वा॒ साम्रा᳚ज्येना॒भि षि॑ञ्चामि" + इत्या॑ह ।  
ब्रह्म॒ वै दे॒वाना॒म् बृह॒स्पतिः॑ ।  
ब्रह्म॑णै॒वैन॑म॒भि षि॑ञ्चति ।  
"इन्द्र॑स्य त्वा॒ साम्रा᳚ज्येना॒भि षि॑ञ्चामि"+ इत्या॑ह ।  
इ॒न्द्रि॒यमे॒वास्मि॑न्न् उ॒परि॑ष्टाद् दधाति ।  

#### टीका
7अग्नेस्त्वेत्यादि ॥ मन्त्रावयवस्तुतिः । अग्नेः सवः अग्नेरैश्वर्यं ब्रह्मणैवोदितेन ब्रह्मैश्वर्यलाभः । गतमन्यत् ॥ +++( सम्पादकटिप्पणिः - विस्तृतं व्याख्यानमन्यत्र मृग्यम्। )+++


### संयुक्तमन्त्रः
ए॒तत् [13]  
वै रा॑ज॒सूय॑स्य रू॒पय्ँय ए॒वव्ँवि॒द्वान॒ग्निञ्चि॑नु॒त उ॒भावे॒व लो॒काव॒भि ज॑यति॒ यश्च॑ राज॒सूये॑नेजा॒नस्य॒ यश्चा᳚ग्नि॒चित॒

### मन्त्रः
ए॒तद् वै रा॑ज॒सूय॑स्य रू॒पम् ।  

य ए॒वव्ँ वि॒द्वान् अ॒ग्निञ् चि॑नु॒त उ॒भावे॒व लो॒काव॒भि ज॑यति॒,  यश्च॑ राज॒सूये॑नेजा॒नस्य॒ यश् चा᳚ग्नि॒चितः॑ ।   

#### टीका
8एतद्वा इति ॥ राजसूयस्य स्वरूपमभिषेकाख्यं एतदग्नौ क्रियते । तस्मादेवं विदित्वाऽग्निं चिन्वान उभौ लोकावभिजयति । राजसूययाजिनोग्निचितश्च ॥



### संयुक्तमन्त्रः
इन्द्र॑स्य सुषुवा॒णस्य॑ दश॒धेन्द्रि॒यव्ँवी॒र्य॑म्परा॑पत॒त्तद्दे॒वास्सौ᳚त्राम॒ण्या सम॑भरन्थ्सू॒यते॒ वा ए॒ष यो᳚ऽग्निञ्चि॑नु॒ते᳚ऽग्निञ्चि॒त्वा सौ᳚त्राम॒ण्या य॑जेतेन्द्रि॒यमे॒व वी॒र्यꣳ॑ स॒म्भृत्या॒त्मन्ध॑त्ते ॥ [14]  

### मन्त्रः
इन्द्र॑स्य सुषुवा॒णस्य॑ दश॒धेन्द्रि॒यव्ँ वी॒र्य॑म् परा॑ऽपतत् ।  
तद् दे॒वास् सौ᳚त्राम॒ण्या सम॑भरन् ।  
सू॒यते॒ वा ए॒ष यो᳚ऽग्निञ्चि॑नु॒ते᳚ ।  
ऽग्निञ्चि॒त्वा सौ᳚त्राम॒ण्या य॑जेत + इ॒न्द्रि॒य॒मे॒व वी॒र्यꣳ॑ स॒म्भृत्या॒त्मन्ध॑त्ते ॥ [14]  

#### टीका
9इन्द्रस्येत्यादि ॥ सौत्रामण्या विधिः । सुषुवाणस्य लब्धैश्वर्यस्य इन्द्रस्य दशधा विशीर्णमिन्द्रियं च पराऽपतत् । तन्मा पराऽपतदित्यग्निचयनानन्तरं सौत्रामण्या यजेत तत्तदिन्द्रियं वीर्यं च संभृत्याविशीर्णरूपं कृत्वा आत्मनि स्थापयति । 'सुपां सुलुक्' इति सप्तम्या लुक्, 'नङिसंबुद्ध्योः' इति नलोपाभावः ॥

इति पञ्चमे षष्ठे तृतीयोनुवाकः ॥  


## अनुवाकः ४


### संयुक्तमन्त्रः
स॒जूरब्दोऽया॑वभिस्स॒जूरु॒षा अरु॑णीभिस्स॒जूस्सूर्य॒ एत॑शेन स॒जोषा॑व॒श्विना॒ दꣳसो॑भिस्स॒जूर॒ग्निर्वै᳚श्वान॒र इडा॑भिर्घृ॒तेन॒ स्वाहा॑

### मन्त्रः
स॒जूरब्दोऽया॑वभिः   +++घृ॒तेन॒ स्वाहा᳚ +++ ।  
स॒जूरु॒षा अरु॑णीभिः  +++घृ॒तेन॒ स्वाहा᳚ +++ ।  
स॒जूस् सूर्य॒ एत॑शेन  +++घृ॒तेन॒ स्वाहा᳚ +++ ।  
स॒जोषा॑व॒श्विना॒ दꣳसो॑भिः  +++घृ॒तेन॒ स्वाहा᳚ +++।  
स॒जूर॒ग्निर्वै᳚श्वान॒र इडा॑भिः  +++घृ॒तेन॒ स्वाहा᳚ +++।  
घृ॒तेन॒ स्वाहा᳚ ।  

#### टीका
1दर्भस्तम्बे स्नुवाहुतीरभिजुहेति - सजूरब्द इत्यादिभिः ॥ वाक्यस्यापरिसमाप्तत्वात् घृतेन स्वाहेति सर्वत्रानुषज्यते । सर्वा एकपदाः त्रिष्टुभः । अन्त्याधिकाक्षरा । केचिद्व्रतेनेत्यस्मादनुषङ्गाद्याश्चतस्रो गायत्रीराहुः । सजूस्समानप्रीतिरब्दः संवत्सरः । केन अयावभिः मासैः ते हि संवत्सरान्न यान्ति । तादृशो ह्यब्दः प्रजानां समृद्ध्यै भवति । 'संवत्सरो वा अब्दो मासा अयावाः' इति ब्राह्मणम् । यातेः 'आतो मनिन्' इति वनिप् । ब्राह्मणे त्वौणादिको वप्रत्ययः । जुषेः क्विपि 'ससजुषोरुः' इति रुत्वम् । 'समानस्य छन्दसि' इति सभावः, 'परादिश्छन्दसि' इत्युत्तरपदान्तोदात्तत्वम् । सजूरब्दो यावभिर्यथा भवति तदनुरूपं घृतेन स्वाहुतं करोति दर्भस्तम्बमभिजुहोति । एतेन शिष्टं व्याख्यातम् । उषाः प्रसिद्धाः अरुण्यो गावः ता हि तत्र मोदन्ते । सा च तादृशी प्रजानां भूतये भवति । एतशेन श्वेतेन सजूस्सूर्यः प्रजानां पुष्ट्यै भवति । अश्विनौ द्यावापृथिव्यौ व्यापकेनादित्येन तद्वत्यौ । 'इमे अश्विना' इति च ब्राह्मणम् । अश्वित्वेन स्तुतेः पुल्लिङ्गता । तौ सजोषसौ दंसोभि. आश्चर्थकर्मभिर्जन्तुभिः सजोषाः वैश्यानरोग्निस्संवत्सरात्मा इडाभिः पशुभिस्सजूः ॥



### संयुक्तमन्त्रः
सव्ँवथ्स॒रो वा अब्दो॒ मासा॒ अया॑वा उ॒षा अरु॑णी॒ सूर्य॒ एत॑श इ॒मे अ॒श्विना॑ सव्ँवथ्स॒रो᳚ऽग्निर्वै᳚श्वान॒र प॒शव॒ इडा॑ प॒शवो॑ घृ॒तꣳ स॑व्ँवथ्स॒रम्प॒शवोऽनु॒ प्र जा॑यन्ते सव्ँवथ्स॒रेणै॒वास्मै॑ प॒शून्प्र ज॑नयति

### मन्त्रः
स॒व्ँव॒थ्स॒रो वा अब्दः॑ ।  
मासा॒ अया॑वाः ।  
उ॒षा अरु॑णी । सूर्य॒ एत॑शः ।  
इ॒मे अ॒श्विना᳚ ।  
स॒व्ँव॒थ्स॒रो᳚ऽग्निर्वै᳚श्वान॒रः ।  
प॒शव॒ इडा᳚ ।  
प॒शवो॑ घृ॒तम् ।  
स॒व्ँव॒थ्स॒रम् प॒शवोऽनु॒ प्र जा॑यन्ते ।  
स॒व्ँव॒थ्स॒रे॒णै॒वास्मै॑ प॒शून् प्र ज॑नयति ।  

#### टीका
2अत्रैव ब्राह्मणं - संवत्सरो वा इत्यादि ॥ पदद्वयं व्याचष्टे - संवत्सरो वा अब्दो मासा अयावा इति । उषा अरुणीः सूर्य एतश इति । स्वरूपमात्रोपादानेन निगदसिद्वा एवैत इति दर्शयति । इमे इति । इयं चासौ च इमे द्यावापृथिव्यौ । 'त्यदादीनां यत्परम्' इतीदमश्शेषः । संवत्सरोग्निरित्यादि । गतम् । पशवो घृतमिति । तद्धेतुत्वात् संवत्सरमनुप्रजायन्ते पशवः । लक्षणेऽनोः कर्मप्रवचनीयत्वम् । संवत्सरेणेति । संवत्सरत्वाद्वैश्वानरस्य अग्नेः ॥



### संयुक्तमन्त्रः
दर्भस्त॒म्बे जु॑होति॒ यत् [15]  
वा अ॒स्या अ॒मृत॒य्ँयद्वी॒र्य॑न्तद्द॒र्भास्तस्मि॑ञ्जुहोति॒ प्रैव जा॑यतेऽन्ना॒दो भ॑वति॒ यस्यै॒वञ्जुह्व॑त्य्...

### मन्त्रः
द॒र्भ॒स्त॒म्बे जु॑होति ।  
यद् वा अ॒स्या अ॒मृत॒य्ँ यद् वी॒र्य॑न् तद् द॒र्भाः ।  
तस्मि॑ञ् जुहोति ।  
प्रैव जा॑यतेऽन्ना॒दो भ॑वति॒ यस्यै॒वञ् जुह्व॑ति ।  

#### टीका
3दर्भस्तम्ब इति ॥ एतैर्मन्त्रैः । यद्वा इत्यादि । गतम् । अमृतं अमरणहेतुः ॥



### संयुक्तमन्त्रः
ए॒ता वै दे॒वता॑ अ॒ग्ने पु॒रस्ता᳚द्भागा॒स्ता ए॒व प्री॑णा॒त्यथो॒ चख्षु॑रे॒वाग्ने पु॒रस्ता॒त्प्रति॑ दधा॒त्यन॑न्धो भवति॒ य ए॒वव्ँवेद...

### मन्त्रः
ए॒ता वै दे॒वता॑ अ॒ग्ने पु॒रस्ता᳚द्भागाः ।  
ता ए॒व प्री॑णाति ।  
अथो॒ चख्षु॑रे॒वाग्ने पु॒रस्ता॒त् प्रति॑ दधाति ।  
अन॑न्धो भवति॒ य ए॒वव्ँ वेद॑ ।  

#### टीका
4एता वा इति ॥ अब्दादयो देवता अग्नेरपि पूर्वभागभाजः ताः प्रीणयत्यनेन होमेन । अपि च पुरस्ताद्धोमेनाग्नेः चक्षुः प्रतिदधाति । एवं वेदिताऽप्यनन्धो भवति, कि पुनः कर्ता ॥



### संयुक्तमन्त्रः
आपो॒ वा इ॒दमग्रे॑ सलि॒लमा॑सी॒थ्स प्र॒जाप॑ति पुष्करप॒र्णे वातो॑ भू॒तो॑ऽलेलाय॒थ्सः [16]  
प्र॒ति॒ष्ठान्नावि॑न्द॒त स ए॒तद॒पाङ्कु॒लाय॑मपश्य॒त्तस्मि॑न्न॒ग्निम॑चिनुत॒ तदि॒यम॑भव॒त्ततो॒ वै स प्रत्य॑तिष्ठ॒द्याम्पु॒रस्ता॑दु॒पाद॑धा॒त्तच्छिरो॑ऽभव॒थ्सा प्राची॒ दिग्यान्द॑ख्षिण॒त उ॒पाद॑धा॒थ्स दख्षि॑ण प॒ख्षो॑ऽभव॒थ्सा द॑ख्षि॒णा दिग्याम्प॒श्चादु॒पाद॑धा॒त्तत्पुच्छ॑मभव॒थ्सा प्र॒तीची॒ दिग्यामु॑त्तर॒त उ॒पाद॑धात् [17]  
स उत्त॑र प॒ख्षो॑ऽभव॒थ्सोदी॑ची॒ दिग्यामु॒परि॑ष्टादु॒पाद॑धा॒त्तत्पृ॒ष्ठम॑भव॒थ्सोर्ध्वा दिग्...


### मन्त्रः
आपो॒ वा इ॒दमग्रे॑ सलि॒लमा॑सीत् ।  
स प्र॒जाप॑ति पुष्करप॒र्णे वातो॑ भू॒तो॑ऽलेलायत् ।  
स प्र॒ति॒ष्ठान् नावि॑न्दत ।[16]  
स ए॒तद॒पाङ्कु॒लाय॑मपश्यत् ।  
तस्मि॑न्न् अ॒ग्निम॑चिनुत ।  
तदि॒यम॑भवत् ।  
ततो॒ वै स प्रत्य॑तिष्ठत् ।  
याम् पु॒रस्ता॑दु॒पाद॑धा॒त् तच्छिरो॑ऽभव॒थ्, सा प्राची॒ दिक् ।  
यान् द॑ख्षिण॒त उ॒पाद॑धा॒थ् स दख्षि॑ण प॒ख्षो॑ऽभव॒थ् , सा द॑ख्षि॒णा दिक् ।  
याम् प॒श्चादु॒पाद॑धा॒त् तत्पुच्छ॑मभव॒थ् , सा प्र॒तीची॒ दिक् ।  
याम् उ॑त्तर॒त उ॒पाद॑धा॒थ् स उत्त॑र प॒ख्षो॑ ऽभव॒थ् सोदी॑ची॒ दिक् ।  
याम् उ॒परि॑ष्टादु॒पाद॑धा॒त् तत्पृ॒ष्ठम॑भव॒थ् सोर्ध्वा दिक् ।  

#### टीका
5आपो वा इत्यादि ॥ चित्यत्वेन पृथिव्यास्स्तुतिः । इदं विश्वं अग्रे आदौ सलिलमात्रमासीत् प्रत्यस्तमितसमस्तविकारं सर्वमादौ सलिलमेवासीत् । यदिदमब्विकारं सर्वं आदौ सलिलमेवासीत् । तदानीं प्रजापतिः पुष्करपर्णे पद्मपत्रे तत्प्रभवे वातो भूतः वात इव भूत्वा अलेलायात् । लीयतेर्यङ्लुगन्तात् लुङि व्यत्ययेन शप्, वृद्धिश्च । लेलेतिवा कण्ड्वादिः । तदानीं प्रतिष्ठामवस्थितां नाविन्दत नालभत पुष्करपर्णस्य लोलत्वादात्मनश्च वातभूतत्वात् । स तदानीमेव अपां कुलायं शैवलमित्यपश्यत् फेनमित्यमन्यत । तस्मिन्नग्निमचिनुत तदियं पृथिवी जाता । प्रजापतिश्च तत्र प्रतिष्ठितोऽभवत् । तत्र यामिष्टकां पूर्वस्यां दिश्युपादधात् तदस्याग्नेश्शिरोभवत् प्रथमोऽत्पन्नत्वात् । ततः प्रभृति सा प्राची दिगासीत् । यां दक्षिणत इत्यादि । गतम् ॥



### संयुक्तमन्त्रः
इ॒यव्ँ वा अ॒ग्नि पञ्चे᳚ष्टक॒स्तस्मा॒द्यद॒स्याङ्खन॑न्त्य॒भीष्ट॑कान्तृ॒न्दन्त्य॒भि शर्क॑रा॒ꣳ॒...

### मन्त्रः
इ॒यव्ँ  वा अ॒ग्नि पञ्चे᳚ष्टकः ।  
तस्मा॒द् यद॒स्याङ्खन॑न्त्य् - अ॒भीष्ट॑कान् तृ॒न्दन्त्य् - अ॒भि शर्क॑राम् ।  

#### टीका
6इयं वा इति ॥ इयं पृथिवी पञ्चेष्टकोग्निः तस्मादस्यां यत्खनन्ति तदिष्टकामभिक्रन्दन्ति पूर्वं प्रजापतिनोपहितामच्छिद्रं यन्ति । उ तृदिर् हिंसानादरयोः, रौधादिकः । अभिशर्करामिति । तृन्दन्तीत्येव ॥


### संयुक्तमन्त्रः
सर्वा॒ वा इ॒यव्ँवयो᳚भ्यो॒ नक्त॑न्दृ॒शे दी᳚प्यते॒ तस्मा॑दि॒माव्ँवयाꣳ॑सि॒ नक्त॒न्नाध्या॑सते॒ य ए॒वव्ँवि॒द्वान॒ग्निञ्चि॑नु॒ते प्रत्ये॒व [18]  
ति॒ष्ठ॒त्य॒भि दिशो॑ जयत्य्...

### मन्त्रः
सर्वा॒ वा इ॒यव्ँ वयो᳚भ्यो॒ नक्त॑न् दृ॒शे दी᳚प्यते ।  
तस्मा॑दि॒माव्ँ वयाꣳ॑सि॒ नक्त॒न् नाध्या॑सते ।  
य ए॒वव्ँ वि॒द्वान् - अ॒ग्निञ् चि॑नु॒ते प्रत्ये॒व ति॑ष्ठति + अ॒भि दिशो॑ जयति ।  

#### टीका
7इदानीं पृथिव्या अग्नित्वं लोकवृत्तान्तेन विप्रतिपन्नान् प्रति समर्थयते - सर्वा वा इति ॥ सर्वेयं पृथिवी रात्रौ पक्षिभ्यो दीप्यते प्रकाशते दृशे द्रष्टुं यथा सर्वां पृथिवीं वयांसि पश्यन्ति । तस्मादिमां रात्रौ नाध्यासते वयांसि वृक्षादावेव शेरते भयात् । तस्मादेवं ज्ञात्वा चिन्वानः प्रतितिष्ठत्येव, दिशश्चाभिजयति ॥



### संयुक्तमन्त्रः
आग्ने॒यो वै ब्रा᳚ह्म॒णस्तस्मा᳚द्ब्राह्म॒णाय॒ सर्वा॑सु दि॒ख्ष्वर्धु॑क॒॒ स्वामे॒व तद्दिश॒मन्वे᳚त्य्...

### मन्त्रः
आ॒ग्ने॒यो वै ब्रा᳚ह्म॒णः ।  
तस्मा᳚द्ब्राह्म॒णाय॒ सर्वा॑सु दि॒ख्ष्वर्धु॑कम् ।  
स्वामे॒व तद् दिश॒मन्वे॑ति ।  

#### टीका
8आग्नेयो वा इत्यादि ॥ उक्तं 'इयं वा अग्निः' इति । यस्मादेवं तस्मादाग्नेयस्य अग्निना सहोत्पन्नत्वात् नित्यमग्निना सम्बन्धोऽस्य ब्राह्मणस्य । 'सर्वत्राग्निकलिभ्याम्' इति ढक् । सर्वासु दिक्षु गमनमर्धुकम् ऋद्धिशीलमग्नित्वात् सर्वासां दिशाम् । तदेवाह - स्वामेव आत्मभूतामेव दिशमत्येति अनु गच्छति । स्वार्थिक उकञ् ॥



### संयुक्तमन्त्रः
अ॒पाव्ँवा अ॒ग्नि कु॒लाय॒न्तस्मा॒दापो॒ऽग्निꣳ हारु॑का॒स्स्वामे॒व तद्योनि॒म्प्र वि॑शन्ति ॥ [19]  

### मन्त्रः
अ॒पाव्ँवा अ॒ग्नि कु॒लाय᳚म् ।  
तस्मा॒दापो॒ऽग्निꣳ हारु॑काः ।  
स्वामे॒व तद्योनि॒म् प्र वि॑शन्ति ॥ [19]  

#### टीका
9अपां वा इत्यादि ॥ उक्तमेवार्थं प्रत्यक्षेण समर्थयते । यस्मादपामग्निः कुलायं निवासस्थानं उक्तेन न्यायेन पृथिव्या अग्नित्वात् तादर्थ्याद्वा अपां 'अग्नेरापः' इति ततो निर्गतत्वात् । तस्मादापोऽग्निं हारुकाः अग्निं हुत्वा तमनुप्रविशन्तीः पश्याम औष्ण्योपलम्भात् पृथिवीं चानुप्रविशन्तीः पश्यामः । पूर्ववदुकञ्, 'न लोकाव्यय' इति षष्ठीप्रतिषेधः । ततः स्वामेव योनिं निवासं कारणं वा अनुप्रविशन्ति । तस्मादुपपन्नमस्याग्नित्वमिति ॥


इति पञ्चमकाण्डे षष्ठप्रश्ने चतुर्थोनुवाकः ॥  


## अनुवाकः ५


### संयुक्तमन्त्रः
स॒व्ँव॒थ्स॒रमुख्य॑म्भृ॒त्वा द्वि॒तीये॑ सव्ँवथ्स॒र आ᳚ग्ने॒यम॒ष्टाक॑पाल॒न्निर्व॑पेदै॒न्द्रमेका॑दशकपालव्ँवैश्वदे॒वन्द्वाद॑शकपालम्बार्हस्प॒त्यञ्च॒रुव्ँवै᳚ष्ण॒वन्त्रि॑कपा॒लन्तृ॒तीये॑ सव्ँवथ्स॒रे॑ऽभि॒जिता॑ यजेत॒

### मन्त्रः
स॒व्ँव॒थ्स॒रमुख्य॑म्भृ॒त्वा द्वि॒तीये॑ सव्ँवथ्स॒र आ᳚ग्ने॒यम॒ष्टाक॑पाल॒न् निर्व॑पेद् -  
ऐ॒न्द्रमेका॑दशकपालव्ँ - वैश्वदे॒वन् द्वाद॑शकपालम्, बार्हस्प॒त्यञ् च॒रुँव् - वै᳚ष्ण॒वन् त्रि॑कपा॒लम् ।  

तृ॒तीये॑ सव्ँवथ्स॒रे॑ऽभि॒जिता॑ यजेत ।  

#### टीका
1संवत्सरमित्यादिस्तावः चितेऽग्नौ गुणविकारविधिः । तत्रैवोख्यस्य संवत्सरभरणम् । द्वितीये संवत्सरे आग्नेयादिनिर्वापः । तृतीये अभिजिता अग्निष्टोमेन यजेत ॥



### संयुक्तमन्त्रः
यद॒ष्टाक॑पालो॒ भव॑त्य॒ष्टाख्ष॑रा गाय॒त्र्या᳚ग्ने॒यङ्गा॑य॒त्रम्प्रा॑तस्सव॒नम्प्रा॑तस्सव॒नमे॒व तेन॑ दाधार गाय॒त्रीञ्छन्दो॒

### मन्त्रः
यद् अ॒ष्टाक॑पालो॒ भव॑त्य॒ष्टाख्ष॑रा गाय॒त्र्या᳚ग्ने॒यङ् गा॑य॒त्रम् प्रा॑तस्सव॒नम् ।  

प्रा॒त॒सव॒नमे॒व तेन॑ दाधार गाय॒त्रीञ् छन्दः॑ ।   

#### टीका
2यदित्यादिरेषामष्टाकपालादीनां क्रमेण स्तुतिः । दाधार धारयति । छान्दसो लिट् । गायत्रीछन्दः दाधारेत्येव ॥



### संयुक्तमन्त्रः
यदेका॑दशकपालो॒ भव॒त्येका॑दशाख्षरा त्रि॒ष्टुगै॒न्द्रन्त्रैष्टु॑भ॒म्माध्य॑न्दिन॒ꣳ॒ सव॑न॒म्माध्य॑न्दिनमे॒व सव॑न॒न्तेन॑ दाधार त्रि॒ष्टुभ᳚म् [20]  
छन्दो॒ यद्द्वाद॑शकपालो॒ भव॑ति॒ द्वाद॑शाख्षरा॒ जग॑ती वैश्वदे॒वञ्जाग॑तन्तृतीयसव॒नन्तृ॑तीयसव॒नमे॒व तेन॑ दाधार॒ जग॑ती॒ञ्छन्दो॒ यद्बा॑र्हस्प॒त्यश्च॒रुर्भव॑ति॒ ब्रह्म॒ वै दे॒वाना॒म्बृह॒स्पति॒र्ब्रह्मै॒व तेन॑ दाधार॒ यद्वै᳚ष्ण॒वस्त्रि॑कपा॒लो भव॑ति य॒ज्ञो वै विष्णु॑र्य॒ज्ञमे॒व तेन॑ दाधार॒ यत्तृ॒तीये॑ सव्ँवथ्स॒रे॑ऽभि॒जिता॒ यज॑ते॒ऽभिजि॑त्यै॒

### मन्त्रः
यदेका॑दशकपालो॒ भव॒त्येका॑दशाख्षरा त्रि॒ष्टुगै॒न्द्रन्त्रैष्टु॑भ॒म्माध्य॑न्दिन॒ꣳ॒ सव॑नम् ।  
माध्य॑न्दिनमे॒व सव॑न॒न्तेन॑ दाधार त्रि॒ष्टुभ॒ञ् छन्दः॑ ।  
यद् द्वाद॑शकपालो॒ भव॑ति॒, द्वाद॑शाख्षरा॒ जग॑ती, वैश्वदे॒वञ् जाग॑तन् तृतीयसव॒नम् ।   
तृ॒ती॒य॒स॒व॒नमे॒व तेन॑ दाधार॒ जग॑ती॒ञ् छन्दः॑ ।  
यद् बा॑र्हस्प॒त्यश् च॒रुर् भव॑ति॒, ब्रह्म॒ वै दे॒वाना॒म् बृह॒स्पतिः॑ ।  
ब्रह्मै॒व तेन॑ दाधार ।  
यद् वै᳚ष्ण॒वस् त्रि॑कपा॒लो भव॑ति, य॒ज्ञो वै विष्णुः॑ ।  
य॒ज्ञमे॒व तेन॑ दाधार ।  
यत् तृ॒तीये॑ सव्ँवथ्स॒रे॑ऽभि॒जिता॒ यज॑ते॒ ऽभिजि॑त्यै ।  

#### टीका
3यदेकादशकपाल इत्यादि ॥ व्याख्यातमेतेन ॥


### संयुक्तमन्त्रः
यथ्स॑व्ँवथ्स॒रमुख्य॑म्बि॒भर्ती॒ममे॒व [21]  
तेन॑ लो॒क स्पृ॑णोति॒ यद्द्वि॒तीये॑ सव्ँवथ्स॒रे᳚ऽग्निञ्चि॑नु॒ते᳚ऽन्तरि॑ख्षमे॒व तेन॑ स्पृणोति॒ यत्तृ॒तीये॑ सव्ँवथ्स॒रे यज॑ते॒ऽमुमे॒व तेन॑ लो॒क स्पृ॑णोत्य्...

### मन्त्रः
यथ् स॑व्ँवथ्स॒रमुख्य॑म् बि॒भर्ति॑ + इ॒ममे॒व तेन॑ लो॒क स्पृ॑णोति ।  
यद् द्वि॒तीये॑ सव्ँवथ्स॒रे᳚ऽग्निञ् चि॑नु॒ते᳚ , ऽन्तरि॑ख्षमे॒व तेन॑ स्पृणोति ।  
यत् तृ॒तीये॑ सव्ँवथ्स॒रे यज॑ते॒, ऽमुमे॒व तेन॑ लो॒क स्पृ॑णोति ।  

#### टीका
4यत्संवत्सरमित्यादि ॥ संवत्सरकर्मस्तुतिः । इमं मनुष्यलोकं स्पृणोति प्रीणयति रक्षयतीत्यर्थः । स्पृ प्रीतौ । गतमन्यत् ॥



### संयुक्तमन्त्रः
ए॒तव्ँवै पर॑ आट्णा॒र क॒ख्षीवाꣳ॑ औशि॒जो वी॒तह॑व्यश्श्राय॒सस्त्र॒सद॑स्यु पौरुकु॒थ्स्य प्र॒जाका॑मा अचिन्वत॒ ततो॒ वै ते स॒हस्रꣳ॑सहस्रम्पु॒त्रान॑विन्दन्त॒

### मन्त्रः
ए॒तव्ँ वै पर॑ आट्णा॒र क॒ख्षीवाꣳ॑ औशि॒जो वी॒तह॑व्यश् श्राय॒सस् त्र॒सद॑स्यु पौरुकु॒थ्स्य प्र॒जाका॑मा अचिन्वत ।  

ततो॒ वै ते स॒हस्रꣳ॑सहस्रम् पु॒त्रान॑विन्दन्त ।  

#### टीका
5एतं वा इत्याति ॥ एतमग्निं परादयश्चत्वारः प्रजाकामा अचिन्वत । चित्वा च प्रत्येकं सहस्त्रं पुत्रानलभन्त ॥



### संयुक्तमन्त्रः
प्रथ॑ते प्र॒जया॑ प॒शुभि॒स्ताम्मात्रा॑माप्नोति॒ यान्तेऽग॑च्छ॒न्य ए॒वव्ँवि॒द्वाने॒तम॒ग्निञ्चि॑नु॒ते ॥ [22]  

### मन्त्रः
प्रथ॑ते प्र॒जया॑ प॒शुभि॒स् ताम् मात्रा॑माप्नोति॒ यान् तेऽग॑च्छ॒न् ,  
य ए॒वव्ँ वि॒द्वाने॒तम॒ग्निञ् चि॑नु॒ते ॥ [22]  

#### टीका
6प्रथत इत्यादिविदुषस्स्तुतिः । मात्रां पुत्रपरिमाणम् । एवं विदित्वा चिन्वानः परादय इव सहस्रपुत्रो भवतीत्यर्थः । अत्र परादयस्संज्ञाः, आट्णारादयः अपत्यप्रत्ययान्ताः ॥

इति पञ्चमे षष्ठे पञ्चमोनुवाकः ॥  



## अनुवाकः ६


### संयुक्तमन्त्रः
प्र॒जाप॑तिर॒ग्निम॑चिनुत॒ स ख्षु॒रप॑विर्भू॒त्वाति॑ष्ठ॒त्तन्दे॒वा बिभ्य॑तो॒ नोपा॑य॒न्ते छन्दो॑भिरा॒त्मान॑ञ्छादयि॒त्वोपा॑य॒न्तच्छन्द॑साञ्छन्द॒स्त्वम्...


### मन्त्रः
प्र॒जाप॑तिर् अ॒ग्निम॑चिनुत ।  
स ख्षु॒रप॑विर् भू॒त्वाऽति॑ष्ठत् ।  
तन् दे॒वा बिभ्य॑तो॒ नोपा॑यन् ।  
ते छन्दो॑भिरा॒त्मान॑ञ् छादयि॒त्वोपा॑यन् ।  
तच्छन्द॑साञ् छन्द॒स्त्वम् ।  


#### टीका
1प्रजापतिरित्यादि नित्य एव गुणविशेषविधिः ॥ क्षुरपविः क्षुरवन्निशिता धारा यस्य सः क्षुरपविः । तादृशो भूत्वा चितोग्निर- तिष्ठत् दुरुपगम आसीत् । तं तादृशं देवा भीतास्सन्तो नोपायन् नोपगन्तुं शक्ता अभवन् । 'अभ्यस्तानामादिः' इत्याद्युदात्तत्वम् । त इत्यादि । गतम् । छन्दोभिर्मन्त्रैः । तस्माच्छादनहेतुत्वात् छन्दस्त्वम् । छादयतेर्व्यत्ययेन नुम्भावः ॥



### संयुक्तमन्त्रः
ब्रह्म॒ वै छन्दाꣳ॑सि॒ ब्रह्म॑ण ए॒तद्रू॒पय्ँयत्कृ॑ष्णाजि॒नङ्


### मन्त्रः
ब्रह्म॒ वै छन्दाꣳ॑सि ।  
ब्रह्म॑ण ए॒तद्रू॒पय्ँ यत् कृ॑ष्णाजि॒नम् ।  

#### टीका
2ब्रह्म वा इत्यादि हेतुः ॥ ब्रह्मवर्चसहेतुत्वात् ब्रह्मण इति । तत एव हेतोः ॥


### संयुक्तमन्त्रः
कार्ष्णी॑ उपा॒नहा॒वुप॑ मुञ्चते॒ छन्दो॑भिरे॒वात्मान॑ञ्छादयि॒त्वाग्निमुप॑ चरत्या॒त्मनोऽहिꣳ॑सायै

### मन्त्रः
कार्ष्णी॑ उपा॒नहा॒वुप॑ मुञ्चते॒ ,  
छन्दो॑भिर् ए॒वात्मान॑ञ् छादयि॒त्वा ऽग्निमुप॑ चरत्या॒त्मनो ऽहिꣳ॑सायै ।  

#### टीका
3कार्ष्णी इति विधिः ॥ कृष्णमृगविकारभूतः । 'प्राणिरजतादिभ्योऽञ्' इत्यञ्प्रत्ययः । 'वा छन्दसि' इति पूर्वसवर्णदीर्घत्वम् । छन्दोभिरित्यादि । गतम् ॥


### संयुक्तमन्त्रः
देवनि॒धिर्वा ए॒ष नि धी॑यते॒ यद॒ग्निः [23]  
अ॒न्ये वा॒ वै नि॒धिमगु॑प्तव्ँवि॒न्दन्ति॒ न वा॒ प्रति॒ प्र जा॑नात्यु॒खामा क्रा॑मत्या॒त्मान॑मे॒वाधि॒पाङ्कु॑रुते॒ गुप्त्या॒

### मन्त्रः
दे॒व॒नि॒धिर् वा ए॒ष नि धी॑यते॒ यद॒ग्निः ।  
अ॒न्ये वा॒ वै नि॒धिमगु॑प्तव्ँ वि॒न्दन्ति॒ न वा॒ प्रति॒ प्र जा॑नाति ।  
उ॒खामा क्रा॑मत्या॒त्मान॑मे॒वाधि॒पाङ् कु॑रुते॒, गुप्त्यै᳚ ।   

#### टीका
4देवनिधिरित्यादि ॥ गतम् । अग्निर्नाम देवानां निधिस्थानीयो निधीयते गुप्तं स्थाप्यते स यदि सम्यक् गुप्तो न स्यात् ततस्तमगुप्तमन्ये वाऽनिधातारो लभेरन् । स्वयं वा न प्रति प्रजानाति इह मया निहितमिति न प्रत्यभिजानीयात् । तस्मान्नित्यात्मनोग्नेः गोपनस्थानीयमुखाक्रमणं पादेन कुर्यादिति विधिः । आत्मानमेवाधिकं पातारं कुरुते । पातेर्विच् । तच्च गुप्त्यै भवति । ततस्तमन्ये न वेत्स्यन्ते, स्वयं च प्रत्यभिज्ञास्यतीति ॥


### संयुक्तमन्त्रः
अथो॒ खल्वा॑हु॒र्नाक्रम्येति॑ नैर्ऋ॒त्यु॑खा यदा॒क्रामे॒न्निर्ऋ॑त्या आ॒त्मान॒मपि॑ दध्या॒त्तस्मा॒न्नाक्रम्या॑

### मन्त्रः
अथो॒ खल्वा॑हु॒र् - "नाक्रम्या᳚"+ इति॑ ।  
नै॒र्॒ऋ॒त्यु॑खा यदा॒क्रामे॒न् निर्ऋ॑त्या आ॒त्मान॒मपि॑ दध्या॒त् तस्मा॒न्नाक्रम्या᳚ ।  

#### टीका
5अथो खल्वाहुरित्यादिराक्रमणनिन्दा । नैरृतिः निरृतिरिति देवता । तस्मादाक्रमणं निरृत्यै आत्मानमपिदध्यात् प्रक्षिपेत् । तस्मान्नाक्रम्योखामपिदध्यादिति ॥


### संयुक्तमन्त्रः
पुरुषशी॒र्षमुप॑ दधाति॒ गुप्त्या॒ अथो॒ यथा᳚ ब्रू॒यादे॒तन्मे॑ गोपा॒येति॑ ता॒दृगे॒व तत् [24]  

### मन्त्रः
पु॒रु॒ष॒शी॒र्॒षमुप॑ दधाति॒ गुप्त्यै᳚ ।  
अथो॒ यथा᳚ ब्रू॒यात् ।  
ए॒तन्मे॑ गोपा॒येति॑, ता॒दृगे॒व तत् ।  [24]  

#### टीका
6पुरुषशीर्षमिति विधिः ॥ निधेर्गुप्त्यर्थं प्रत्यभिज्ञानार्थं च कथमित्याह - अथो इत्यादि यथा कश्चिन्निधिस्थाने स्थापयित्वा ब्रूयात् एतन्मदीयं रक्षेति तादृङ्निधिगेपनं पुरुषशीर्ष इति ॥



### संयुक्तमन्त्रः
प्र॒जाप॑ति॒र्वा अथ॑र्वा॒ग्निरे॒व द॒ध्यङ्ङा॑थर्व॒णस्तस्येष्ट॑का अ॒स्थान्ये॒तꣳ ह॒ वाव तदृषि॑र॒भ्यनू॑वा॒चेन्द्रो॑ दधी॒चो अ॒स्थभि॒रिति॒ यदिष्ट॑काभिर॒ग्निञ्चि॒नोति॒ सात्मा॑नमे॒वाग्निञ्चि॑नुते॒ सात्मा॒मुष्मि॑ल्ँलो॒के भ॑वति॒ य ए॒वव्ँवेद॒

### मन्त्रः
प्र॒जाप॑ति॒र् वा अथ॑र्वा ।  
अ॒ग्निरे॒व द॒ध्यङ्ङा॑थर्व॒णः ।  
तस्येष्ट॑का अ॒स्थानि॑ ।  
ए॒तꣳ ह॒ वाव तदृषि॑र॒भ्यनू॑वाच ।  
इन्द्रो॑ दधी॒चो अ॒स्थभि॒रिति॑ ।  
यदिष्ट॑काभिर् अ॒ग्निञ् चि॒नोति॒ सात्मा॑नमे॒वाग्निञ् चि॑नुते ।  
सात्मा॒ऽमुष्मि॑ल्ँ लो॒के भ॑वति॒, य ए॒वव्ँ वेद॑ ।  

#### टीका
7प्रजापतिर्वा इत्यादि ॥ इष्टकास्तुतिः । तत्र 'इन्द्रो दधीचो अस्थभिः' इति श्रुतिविशेषानुरोधेन अग्नेरस्थित्वेनेष्टका निरूप्यन्ते । प्रजापतिरथर्वा तत्पुरुष आथर्वणो दध्यङ्नाम सोग्निरेव तस्यास्थीनि इष्टका अभवत् । 'छन्दस्यपि दृश्यते' इत्यनङ् । अमुमेवार्थं मन्त्रलिङ्गेन समर्थयते - एतं ह वावेति । अमुमेवार्थं 'इन्द्रो दधीचः' इति मन्त्रेण ऋषिर्वेदो ह्यनुवदति तस्मादिष्टकाभिश्चयनात्सात्माऽग्निश्चितो भवति आत्मीयावयवसहित इत्यर्थः । एवं वेदिता अमुष्मिन् लोके भोगस्थाने सात्मा अमृतो भवति ॥




### संयुक्तमन्त्रः
शरी॑र॒व्ँवा ए॒तद॒ग्नेर्यच्चित्य॑ आ॒त्मा वै᳚श्वान॒रो यच्चि॒ते वै᳚श्वान॒रञ्जु॒होति॒ शरी॑रमे॒व स॒॒स्कृत्य॑ [25]  
अ॒भ्यारो॑हति॒ शरी॑र॒व्ँवा ए॒तद्यज॑मान॒स्सस्कु॑रुते॒ यद॒ग्निञ्चि॑नु॒ते

### मन्त्रः
शरी॑र॒व्ँ वा ए॒तद॒ग्नेर् यच् चित्य॑ आ॒त्मा वै᳚श्वान॒रः ।  
यच् चि॒ते वै᳚श्वान॒रञ् जु॒होति॒, शरी॑रमे॒व स॒॒स्कृत्या॒भ्यारो॑हति ।  
शरी॑र॒व्ँ वा ए॒तद्यज॑मान॒स् सस्कु॑रुते॒ यद॒ग्निञ् चि॑नु॒ते।  

#### टीका
8शरीरं वा इत्यादि ॥ वैश्वानरहोमविधिः । चित्यश्चेतव्योग्नेः शरीरम् । यत्र यो वैश्वानरं द्वादशकपालम् ॥


### संयुक्तमन्त्रः
यच्चि॒ते वै᳚श्वान॒रञ्जु॒होति॒ शरी॑रमे॒व स॒॒स्कृत्या॒त्मना॒भ्यारो॑हति॒ तस्मा॒त्तस्य॒ नाव॑ द्यन्ति॒ जीव॑न्ने॒व दे॒वानप्ये॑ति

### मन्त्रः
यच् चि॒ते वै᳚श्वान॒रञ् जु॒होति॒, शरी॑रमे॒व स॒॒स्कृत्या॒त्मना॒ ऽभ्यारो॑हति ।  
तस्मा॒त् तस्य॒ नाव॑ द्यन्ति॒ जीव॑न्ने॒व दे॒वानप्ये॑ति ।  

#### टीका
9यदित्यादि ॥ यजमानशरीरत्वेन रूपणं वैश्वानरस्यावदानप्रतिषेधार्थम् । आत्मना स्वयमारोहति । तस्मादात्मशरीरस्य अवदानं न युज्यते । जीवन्नेव च देवान्गच्छति ॥



### संयुक्तमन्त्रः
वैश्वान॒र्यर्चा पुरी॑ष॒मुप॑ दधाती॒यव्ँवा अ॒ग्निर्वै᳚श्वान॒रस्तस्यै॒षा चिति॒र्यत्पुरी॑षम॒ग्निमे॒व वै᳚श्वान॒रञ्चि॑नुत ए॒षा वा अ॒ग्ने प्रि॒या त॒नूर्यद्वै᳚श्वान॒र प्रि॒यामे॒वास्य॑ त॒नुव॒मव॑ रुन्द्धे ॥ [26]  


### मन्त्रः
वै॒श्वा॒न॒र्यर्चा पुरी॑ष॒मुप॑ दधाति ।  
इ॒यव्ँ वा अ॒ग्निर् वै᳚श्वान॒रः ।  
तस्यै॒षा चिति॒र् यत् पुरी॑षम् ।  
अ॒ग्निमे॒व वै᳚श्वान॒रञ् चि॑नुत ।  
ए॒षा वा अ॒ग्ने प्रि॒या त॒नूर् यद् वै᳚श्वान॒रः ।  
प्रि॒यामे॒वास्य॑ त॒नुव॒मव॑ रुन्धे ॥ [26]  


#### टीका
10वैश्वानर्यर्चेति ॥ 'पृष्टो दिवि' इत्येतया । इयं वा इत्यादि पुरीषोपधानस्तुतिः गता ॥

इति पञ्चमे षष्ठे पष्ठोनुवाकः ॥  



## अनुवाकः ७


### संयुक्तमन्त्रः
अ॒ग्नेर्वै दी॒ख्षया॑ दे॒वा वि॒राज॑माप्नुवन्ति॒स्रो रात्री᳚र्दीख्षि॒तस्स्या᳚त्त्रि॒पदा॑ वि॒राड्वि॒राज॑माप्नोति॒  


### मन्त्रः
अ॒ग्नेर्वै दी॒ख्षया॑ दे॒वा वि॒राज॑माप्नुवन् ।  
ति॒स्रो रात्री᳚र् दीख्षि॒तस् स्या᳚त् ।  
त्रि॒पदा॑ वि॒राट् ।  वि॒राज॑माप्नोति ।  

#### टीका
1अग्नेर्वै दीक्षयेत्यादि ॥ त्रिरात्रादिदीक्षाविधिः । दीक्षा मौण्ड्यादिलक्षणा । तिस्रादेशस्य 'उदात्तयणः' इति शस उदात्तत्वम् । त्रिभिर्दशकैर्विराडिति दशकाः पादाः ॥


### संयुक्तमन्त्रः
षड्वा ऋ॒तव॑स्सव्ँवथ्स॒रस्स॑व्ँवथ्स॒रो वि॒राड्वि॒राज॑माप्नोति॒

### मन्त्रः
षड्वा ऋ॒तव॑स् सव्ँवथ्स॒रः ।  
स॒व्ँव॒थ्स॒रो वि॒राट् ।  
वि॒राज॑माप्नोति ।  

#### टीका
2षड्वा इति ॥ षट्त्वान्वयात् षडृत्ववयवसंवत्सरात्मकविराड्लाभः । एवं सर्वत्र ॥


### संयुक्तमन्त्रः
दश॒ रात्री᳚र्दीख्षि॒तस्स्या॒द्दशा᳚ख्षरा वि॒राड्वि॒राज॑माप्नोति॒

### मन्त्रः
दश॒ रात्री᳚र् दीख्षि॒तस् स्या᳚त्  ।  
दशा᳚ख्षरा वि॒राट् ।  
वि॒राज॑माप्नोति ।  

#### टीका
3दशाक्षरेति ॥ दशाक्षरपदा ॥


### संयुक्तमन्त्रः
द्वाद॑श॒ रात्री᳚र्दीख्षि॒तस्स्या॒द्द्वाद॑श॒ मासाः᳚ सव्ँवथ्स॒रस्स॑व्ँवथ्स॒रो वि॒राड्वि॒राज॑माप्नोति॒

### मन्त्रः
द्वाद॑श॒ रात्री᳚र् दीख्षि॒तस् स्या᳚त् ।  
द्वाद॑श॒ मासाः᳚ सव्ँवथ्स॒रः ।  
स॒व्ँव॒थ्स॒रो वि॒राट् ।  
वि॒राज॑माप्नोति ।  

#### टीका
4द्वादशेति सौराः मासाः ॥ द्वौ च दश च द्वादश । 'सङ्ख्या' इति पूर्वपदप्रकतिस्वरत्वम् । एवं सर्वत्र ॥



### संयुक्तमन्त्रः
त्रयो॑दश॒ रात्री᳚र्दीख्षि॒तस्स्या॒त्त्रयो॑दश [27]  
मासाः᳚ सव्ँवथ्स॒रस्स॑व्ँवथ्स॒रो वि॒राड्वि॒राज॑माप्नोति॒

### मन्त्रः
त्रयो॑दश॒ रात्री᳚र् दीख्षि॒तस् स्या᳚त् ।  
त्रयो॑दश मासाः᳚ सव्ँवथ्स॒रः ।  
स॒व्ँव॒थ्स॒रो वि॒राट् ।
वि॒राज॑माप्नोति ।  

#### टीका
5त्रयोदश मासा इति ॥ अधिकमासेन त्रयोदशचान्द्रमासाः । सौरचान्द्रान्तराळमधिकमारभते । यथोक्तम् - अधिमासका युगे तैरधिमासेम्योधिकास्तु ये चान्द्राः । इति ॥



### संयुक्तमन्त्रः
पञ्च॑दश॒ रात्री᳚र्दीख्षि॒तस्स्या॒त्पञ्च॑दश॒ वा अ॑र्धमा॒सस्य॒ रात्र॑योऽर्धमास॒शस्स॑व्ँवथ्स॒र आ᳚प्यते सव्ँवथ्स॒रो वि॒राड्वि॒राज॑माप्नोति

### मन्त्रः
पञ्च॑दश॒ रात्री᳚र्दीख्षि॒तस् स्या᳚त् ।  
पञ्च॑दश॒ वा अ॑र्धमा॒सस्य॒ रात्र॑यः ।  
अ॒र्ध॒मा॒सशस् स॑व्ँवथ्स॒र आ᳚प्यते ।  
स॒व्ँव॒थ्स॒रो वि॒राट् ।  
वि॒राज॑माप्नोति ।  

#### टीका
6पञ्चदशेति ॥ सावनस्य मासस्य । यथाऽऽहुः - 'त्रिंशदुष्णकरोदयः सावनः' इति । अर्धमासश इति । अर्धमासेनार्धमासेन । 'संख्यैकवचनाच्च' इति शस् ॥


### संयुक्तमन्त्रः
स॒प्तद॑श॒ रात्री᳚र्दीख्षि॒तस्स्या॒द्द्वाद॑श॒ मासा॒ पञ्च॒र्तव॒स्स स॑व्ँवथ्स॒रस्स॑व्ँवथ्स॒रो वि॒राड्वि॒राज॑माप्नोति॒

### मन्त्रः
स॒प्तद॑श॒ रात्री᳚र्दीख्षि॒तस् स्या᳚त् ।  
द्वाद॑श॒ मासा॒ पञ्च॒र्तव॒स् स स॑व्ँवथ्स॒रः ।  
स॒व्ँव॒थ्स॒रो वि॒राट् ।  
वि॒राज॑माप्नोति ।  

#### टीका
7पञ्चर्तत । इति ॥ हेमन्तशिशिरयोरेकत्वात् । दृष्टं हि सहानुमन्त्रणं 'हेमन्तशिशिरावृतूनां प्रीणामि' इति । संवत्सर इति । सप्तदशसंख्यान्वयात् ॥


### संयुक्तमन्त्रः
चतु॑र्विꣳशति॒ꣳ॒ रात्री᳚र्दीख्षि॒तस्स्या॒च्चतु॑र्विꣳशतिरर्धमा॒सास्स॑व्ँवथ्स॒रस्स॑व्ँवथ्स॒रो वि॒राड्वि॒राज॑माप्नोति

### मन्त्रः
चतु॑र्विꣳशति॒ꣳ॒ रात्री᳚र्दीख्षि॒तस् स्या᳚त् ।  
चतु॑र्विꣳशतिरर्धमा॒सास् स॑व्ँवथ्स॒रः ।  
स॒व्ँव॒थ्स॒रो वि॒राट् ।  
वि॒राज॑माप्नोति ।  

#### टीका
8चतुर्विंशतिमिति ॥ चान्द्रास्सांशाः, अन्ये निरंशाः ॥


### संयुक्तमन्त्रः
त्रि॒ꣳ॒शत॒ꣳ॒ रात्री᳚र्दीख्षि॒तस्स्या᳚त् [28]  
त्रि॒ꣳ॒शद॑ख्षरा वि॒राड्वि॒राज॑माप्नोति॒

### मन्त्रः
त्रि॒ꣳ॒शत॒ꣳ॒ रात्री᳚र् दीख्षि॒तस् स्या᳚त् ।  [28]  
त्रि॒ꣳ॒शद॑ख्षरा वि॒राट् ।  
वि॒राज॑माप्नोति ।  

#### टीका
9त्रिंशतं रात्रीरिति ॥ सावनसम्बन्धिनीः ॥


### संयुक्तमन्त्रः
मास॑न्दीख्षि॒तस्स्या॒द्यो मास॒स्स स॑व्ँवथ्स॒रस्स॑व्ँवथ्स॒रो वि॒राड्वि॒राज॑माप्नोति

### मन्त्रः
मास॑न्दीख्षि॒तस् स्या᳚त्  ।  
यो मास॒स् स स॑व्ँवथ्स॒रः ।  
स॒व्ँव॒थ्स॒रो वि॒राट् ।  
वि॒राज॑माप्नोति ।  

#### टीका
10मासमिति ॥ सौरश्चान्द्र आर्क्षो वा गृह्यते । सर्वेऽप्येते क्षयवृद्धियोगान्नैकान्ततः त्रिंशद्दिवसाः । तत्र सौरस्संक्रमात् संक्रमः, चान्द्रः दर्शाद्दर्शः, आर्क्षश्चन्द्रस्यर्क्षेण योगः । यो मास इति । अवयवावयविनोरनत्यन्तभेदात् ॥



### संयुक्तमन्त्रः
च॒तुरो॑ मा॒सो दी᳚ख्षि॒तस्स्या᳚च्च॒तुरो॒ वा ए॒तम्मा॒सो वस॑वोऽबिभरु॒स्ते पृ॑थि॒वीमाज॑यन्गाय॒त्रीञ्छन्दो॒ऽष्टौ रु॒द्रास्ते᳚ऽन्तरि॑ख्ष॒माज॑यन्त्रि॒ष्टुभ॒ञ्छन्दो॒ द्वाद॑शादि॒त्यास्ते दिव॒माज॑य॒ञ्जग॑ती॒ञ्छन्द॒स्ततो॒ वै ते व्या॒वृत॑मगच्छ॒ञ्छ्रैष्ठ्य॑न्दे॒वाना॒म्...

### मन्त्रः
च॒तुरो॑ मा॒सो दी᳚ख्षि॒तस् स्या᳚त् ।  
च॒तुरो॒ वा ए॒तम् मा॒सो वस॑वोऽबिभरु॒स् ते पृ॑थि॒वीमाज॑यन् गाय॒त्रीञ् छन्दः॑ ।  
अ॒ष्टौ रु॒द्रास् ते᳚ऽन्तरि॑ख्ष॒माज॑यन् त्रि॒ष्टुभ॒ञ् छन्दः॑ ।   
द्वाद॑शादि॒त्यास्, ते दिव॒माज॑य॒ञ् जग॑ती॒ञ् छन्दः॑ ।  
ततो॒ वै ते व्या॒वृत॑मगच्छ॒ञ् छ्रैष्ठ्य॑न् दे॒वानाम् ।  

#### टीका
11चतुरो वा इत्यादि ॥ एतमुख्यं चतुरो मासो वसवो धारयन् । तेन पृथिवीं गायत्रीं च ते आभिमुख्येनाजयन् । अष्टौ रुद्रा इति । अष्टौ मासः रुद्रा अबिभरुः । द्वादशादित्या इति । द्वादश मास आदित्या अबिभरुः । ततस्ते वसुरुद्रादित्या व्यावृतं व्यावृत्तिं देवान्तरेभ्योऽगच्छन् श्रैष्ठ्यं प्रशस्ततां च ॥


### संयुक्तमन्त्रः
तस्मा॒द्द्वाद॑श मा॒सो भृ॒त्वाग्निञ्चि॑न्वीत॒ द्वाद॑श॒ मासाः᳚ सव्ँवथ्स॒रस्स॑व्ँवथ्स॒रो᳚ऽग्निश्चित्य॒स्तस्या॑होरा॒त्राणीष्ट॑का आ॒प्तेष्ट॑कमेनञ्चिनु॒तेऽथो᳚ व्या॒वृत॑मे॒व ग॑च्छति॒ श्रैष्ठ्यꣳ॑ समा॒नाना᳚म् ॥ [29]  

### मन्त्रः
तस्मा॒द् द्वाद॑श मा॒सो भृ॒त्वाऽग्निञ् चि॑न्वीत ।  
द्वाद॑श॒ मासाः᳚ सव्ँवथ्स॒रः ।  
स॒व्ँव॒थ्स॒रो᳚ ऽग्निश् चित्यः॑ ।  
तस्या॑होरा॒त्राणीष्ट॑काः ।  
आ॒प्तेष्ट॑कमेनञ् चिनु॒तेऽथो᳚ व्या॒वृत॑मे॒व ग॑च्छति॒ श्रैष्ठ्यꣳ॑ समा॒नाना᳚म् ॥ [29]  

#### टीका
12तस्मादिति विधिः ॥ तस्येति संवत्सरस्य आत्मनश्चित्यस्य अग्नेः अहोरात्रस्थानीया इष्टकाः । तस्मात्संवत्सरभरणेन आप्तेष्टकमेनं चिनुते आप्ताः पौष्कल्येन बद्धा इष्टका अस्येति । अथो इत्यादि । गतम् ॥

इति पञ्चमे षष्ठे सप्तमोनुवाकः ॥  


## अनुवाकः ८

### संयुक्तमन्त्रः
सु॒व॒र्गाय॒ वा ए॒ष लो॒काय॑ चीयते॒ यद॒ग्निस्तय्ँयन्नान्वा॒रोहे᳚थ्सुव॒र्गाल्लो॒काद्यज॑मानो हीयेत

### मन्त्रः
सु॒व॒र्गाय॒ वा ए॒ष लो॒काय॑ चीयते ।  
यद॒ग्निस् तय्ँ यन्नान्वा॒रोहे᳚थ् सुव॒र्गाल् लो॒काद् यज॑मानो हीयेत ।  

#### टीका
1सुवर्गायेत्यादिरन्वारोहणविधिः ॥ 'पृथिवीमाक्रमिषं' इत्यादिना अन्वारोहाख्येन मन्त्रेण पृथिव्यादिक्रमेण अन्वारोहणं सुवर्गावाप्त्यै भवति ॥


### संयुक्तमन्त्रः
पृथि॒वीमाक्र॑मिषम्प्रा॒णो मा॒ मा हा॑सीद॒न्तरि॑ख्ष॒माक्र॑मिषम्प्र॒जा मा॒ मा हा॑सी॒द्दिव॒माक्र॑मिष॒ꣳ॒ सुव॑रग॒न्मेत्या॑है॒ष वा अ॒ग्नेर॑न्वारो॒हस्तेनै॒वैन॑म॒न्वारो॑हति सुव॒र्गस्य॑ लो॒कस्य॒ सम॑ष्ट्यै॒

### मन्त्रः
पृ॒थि॒वीमाक्र॑मिषम् प्रा॒णो मा॒ मा हा॑सीत् ।   
अ॒न्तरि॑ख्ष॒माक्र॑मिषम् प्र॒जा मा॒ मा हा॑सीत् ।  
दिव॒माक्र॑मिष॒ꣳ॒ सुव॑रगन्म + इत्या॑ह ।  
ए॒ष वा अ॒ग्नेर॑न्वारो॒हः ।  
तेनै॒वैन॑म् अ॒न्वारो॑हति ।  
सु॒व॒र्गस्य॑ लो॒कस्य॒ सम॑ष्ट्यै ।  

#### टीका
2मन्त्रार्थस्तु - पृथिवीं सर्वामनेन चित्यारोहणेनाक्रमिषं आक्रान्तवानस्मि । 'नेटि' इति वृद्धिप्रतिषेधः । तेन प्राणो मा मा हासीत् मा त्याक्षीत् । एवमुत्तरे द्रष्टव्ये । गमेः 'अस्मदो द्वयोश्च' इत्येकस्मिन् बहुवचनम् । यद्बा - अनेनाक्रमणेन सपुत्रपौत्रा वयं स्वर्गं गमिष्याम इति । छान्दसे लुङि 'मन्त्रे घस' इति च्लेर्लुक् ॥


### संयुक्तमन्त्रः
यत्प॒ख्षस॑म्मिताम्मिनु॒यात् [30]  
कनी॑याꣳसय्ँयज्ञक्र॒तुमुपे॑या॒त्पापी॑यस्यस्या॒त्मन॑ प्र॒जा स्या॒द्वेदि॑सम्मिताम्मिनोति॒ ज्यायाꣳ॑समे॒व य॑ज्ञक्र॒तुमुपै॑ति॒ नास्या॒त्मन॒ पापी॑यसी प्र॒जा भ॑वति

### मन्त्रः
यत्प॒ख्षस॑म्मिताम् मिनु॒यात् कनी॑याꣳसय्ँ यज्ञक्र॒तुमुपे॑या॒त् , पापी॑यस्यस्या॒त्मन॑ प्र॒जा स्या᳚त् ।  
वेदि॑सम्मिताम् मिनोति ।  
ज्यायाꣳ॑समे॒व य॑ज्ञक्र॒तुमुपै॑ति ।  
नास्या॒त्मन॒ पापी॑यसी प्र॒जा भ॑वति ।  

#### टीका
3यत्पक्षसंमितां मिनुयादिति ॥ एकयूपो वैकादशिनी वा कर्तव्येति तत्रैकादशिन्यां विशेष उच्यते - यदि पक्षसम्मितां पक्षोच्छ्रायामेकादशिनीं मिनुयात् प्रक्षिपेत् स्थापयेत् । डुमिञ् प्रक्षेपणे । कनीयांसमल्पतरमेव यज्ञक्रतुमुपेयात्, न ज्यायांसम् । किञ्च - अस्य यजमानस्य आत्मीया प्रजा पापीयसी पापतरा स्यात् तस्माद्वेदिसम्मितां मिनोतीति विधिः । ज्यायांसमेवेत्यादिना उक्तदोषाभावमाचष्टे ॥



### संयुक्तमन्त्रः
साह॒स्रञ्चि॑न्वीत प्रथ॒मञ्चि॑न्वा॒नस्स॒हस्र॑सम्मितो॒ वा अ॒यल्ँलो॒क इ॒ममे॒व लो॒कम॒भि ज॑यति॒

### मन्त्रः
सा॒ह॒स्रञ् चि॑न्वीत प्रथ॒मञ् चि॑न्वा॒नः ।  
स॒हस्र॑सम्मितो॒ वा अ॒यल्ँलो॒कः ।  
इ॒ममे॒व लो॒कम॒भि ज॑यति ।  

#### टीका
4साहस्रमिति ॥ साहस्रमिष्टकानां परिमाणं अस्येति 'शतमानविंशतिक' इत्यण् । साहस्रमग्निं चित्वा प्रथमं चिन्वानः । सहस्रसम्मित इति प्राथम्यसाम्यात् सहस्रेण तुल्यम् । उपमानपूर्वपदप्रकृतिस्वरत्वम् । यथा सहस्रेण सम्यङ्निर्वर्तितः पशस्ततर इत्यर्थः । 'तृतीया कर्मणि' इति पूर्वपदप्रकृतिस्वरत्वम् ॥


### संयुक्तमन्त्रः
द्विषा॑हस्रञ्चिन्वीत द्वि॒तीय॑ञ्चिन्वा॒नो द्विषा॑हस्र॒व्ँवा अ॒न्तरि॑ख्षम॒न्तरि॑ख्षमे॒वाभि ज॑यति॒

### मन्त्रः
द्विषा॑हस्रञ्चिन्वीत द्वि॒तीय॑ञ्चिन्वा॒नः ।  
द्विषा॑हस्र॒व्ँ वा अ॒न्तरि॑ख्षम् ।  
अ॒न्तरि॑ख्षमे॒वाभि ज॑यति ।  

#### टीका
5द्विषाहस्रमिति ॥ द्वे सहस्रे परिमाणस्य प्राग्वत् 'संख्यापूर्वपदानां तदन्तग्रहणमलुकि' इति शतमानादिना अण्, 'अव्यर्धपूर्वाद्द्विगोः' इति प्राप्तस्य लुको 'विभाषा कार्षापणसहस्राभ्याम्' इति अभावः, 'संख्यायास्संवत्सरसख्ययस्य च' इति उत्तरपदवृद्धिः, सुषामादित्वात् षत्वम्, 'द्विगौ प्रमाणे' इति पूर्वपदप्रकृतिस्वरत्वम् । द्विषाहस्रं वा अन्तरिक्षमिति । मध्यमत्वेन द्विषाहस्राग्निसाधर्म्यात् ताच्छब्द्यम् । मनुष्यलोकाद्वा सहस्रसम्मितात् प्रशस्ततरत्वं ख्यापयितुं द्विषाहस्रमित्युक्तम् ॥


### संयुक्तमन्त्रः
त्रिषा॑हस्रञ्चिन्वीत तृ॒तीय॑ञ्चिन्वा॒नः [31]  
त्रिषा॑हस्रो॒ वा अ॒सौ लो॒को॑ऽमुमे॒व लो॒कम॒भि ज॑यति

### मन्त्रः
त्रिषा॑हस्रञ् चिन्वीत, तृ॒तीय॑ञ् चिन्वा॒नः ।  [31]  
त्रिषा॑हस्रो॒ वा अ॒सौ लो॒कः ।  
अ॒मुमे॒व लो॒कम॒भि ज॑यति ।  

#### टीका
6त्रिषाहस्रमित्यादि ॥


### संयुक्तमन्त्रः
जानुद॒घ्नञ्चि॑न्वीत प्रथ॒मञ्चि॑न्वा॒नो गा॑यत्रि॒यैवेमल्ँलो॒कम॒भ्यारो॑हति नाभिद॒घ्नञ्चि॑न्वीत द्वि॒तीय॑ञ्चिन्वा॒नस्त्रि॒ष्टुभै॒वान्तरि॑ख्षम॒भ्यारो॑हति

### मन्त्रः
जा॒नु॒द॒घ्नञ्चि॑न्वीत प्रथ॒मञ् चि॑न्वा॒नः ।  
गा॒य॒त्रि॒यैवेमल्ँ लो॒कम॒भ्यारो॑हति ।  
ना॒भि॒ध॒घ्नञ् चि॑न्वीत, द्वि॒तीय॑ञ् चिन्वा॒नः ।  
त्रि॒ष्टुभै॒वान्तरि॑ख्षम् अ॒भ्यारो॑हति ।  

#### टीका
7जानुदघ्नमित्यादि ॥ 'प्रमाणे द्वयसच्' इति दघ्नच् । गायत्र्यादीनां प्राथम्यादिभिः जानुदघ्न्याद्यानुरूप्यम् ॥


### संयुक्तमन्त्रः
ग्रीवद॒घ्नञ्चि॑न्वीत तृ॒तीय॑ञ्चिन्वा॒नो जग॑त्यै॒वामुल्ँलो॒कम॒भ्यारो॑हति॒

### मन्त्रः
ग्री॒व॒द॒घ्नञ् चि॑न्वीत, तृ॒तीय॑ञ् चिन्वा॒नः ।  
जग॑त्यै॒वामुल्ँलो॒कम॒भ्यारो॑हति ।  

#### टीका
8ग्रीवदघ्नमिति ॥ 'ङ्यापोस्संज्ञाच्छन्दसोः' इति ह्रस्वत्वम् ॥


### संयुक्तमन्त्रः
नाग्निञ्चि॒त्वा रा॒मामुपे॑यादयो॒नौ रेतो॑ धास्या॒मीति॒ न द्वि॒तीय॑ञ्चि॒त्वान्यस्य॒ स्त्रिय᳚म् [32]  
उपे॑या॒न्न तृ॒तीय॑ञ्चि॒त्वा काञ्च॒नोपे॑या॒द्रेतो॒ वा ए॒तन्नि ध॑त्ते॒ यद॒ग्निञ्चि॑नु॒ते यदु॑पे॒याद्रेत॑सा॒ व्यृ॑ध्ये॒त...

### मन्त्रः
नाग्निञ् चि॒त्वा रा॒मामुपे॑यादयो॒नौ रेतो॑ धास्यामि + इति॑ ।  
न द्वि॒तीय॑ञ् चि॒त्वान्यस्य॒ स्त्रिय॒म् उपे॑यात् ।  
न तृ॒तीय॑ञ् चि॒त्वा काञ्च॒नोपे॑यात् ।  
रेतो॒ वा ए॒तन् नि ध॑त्ते॒ यद॒ग्निञ् चि॑नु॒ते ।  
यदु॑पे॒याद् - रेत॑सा॒ व्यृ॑ध्येत ।  

#### टीका
9नाग्निं चित्वेति ॥ रत्यर्थां रामां अप्रजार्थं प्रथममग्निं चित्वा तां नोपेयात् । द्वितीयाद्यभिगम्य गमननिषेधहेतुमाह - अयोनाविति । अयोग्यायां योनौ रेतो धास्यामि वृधा स्थापयामि यद्युपेयामित्यनेन अभिप्रायेण रामां नोपेयात् । न द्वितीयमिति । अन्यस्य क्षत्रियादेः स्त्रियं नोपेयात् । प्रथमागमनेऽप्यसवर्णा निषिध्यते । न तृतीयमिति । प्रथमाभिगमन एव सवर्णाया अपि निषेधः । प्रार्थिनीमपि नोपेयात् सवर्णामपि । सर्वेष्वपि पक्षेषु हेयमाह - रेतो वा इति । अग्निं चिन्वानो हि रेतसो निधानं करोति । सयद्युपेयात् स्त्रियं रेतसा व्यृद्धस्यात् हतरेतस्कस्य तस्य न युज्यते कथं रेतो धातुमारब्धो व्ययमस्य कुर्यात्, तस्मान्नोपेयादिति ॥



### संयुक्तमन्त्रः
अथो॒ खल्वा॑हुरप्रज॒स्यन्तद्यन्नोपे॒यादिति॒ यद्रे॑त॒स्सिचा॑वुप॒दधा॑ति॒ ते ए॒व यज॑मानस्य॒ रेतो॑ बिभृत॒स्तस्मा॒दुपे॑या॒द्रेत॒सोऽस्क॑न्दाय॒

### मन्त्रः
अथो॒ खल्वा॑हुर् - अप्रज॒स्यन्तद्यन्नोपे॒यात् + इति॑ ।  
यद् रे॑त॒स् सिचा॑वुप॒दधा॑ति॒ ते ए॒व यज॑मानस्य॒ रेतो॑ बिभृतः ।  
तस्मा॒दुपे॑या॒द् रेत॒सोऽस्क॑न्दाय ।  

#### टीका
10अथैतद्दूषयति - अथो खल्वाहुरिति ॥ न विद्यते प्रजाऽस्येति अप्रजाः । 'नित्यमसिच्प्रजामेधयोः' इत्यसिच् । अप्रजसमर्हतीत्यप्रजस्यम् । 'छन्दसि च' इति यप्रत्ययः । यदुक्तं तन्नोपेयादिति तदप्रजस्यं प्रजाविच्छेदहेतुः; तस्मादुपेयादिति । तृतीयां चितवतः सवर्णां प्रति प्रतिप्रसवः आनन्तर्यादित्येके । रामाभिगमन एव निषेधे हेतुत्वाभिधानात् । तस्मादुपेयादेव । (विप्रसृजदेवाढं) रेतसोस्कन्दनाय अशोषाय इतरधा शुष्करेता अप्रजाः स्यादिति अपरा योजना । ते एव रेतस्सिचौ यत्र क्वाप्युत्सृष्टं रेतो बिभ्रतः परिगृह्णीतः, तस्मादुपेयादेव स्वयम् । एवमपि रेतसोस्कन्दाय अविनाशाय भवत्येवोपगमनभिति ॥



### संयुक्तमन्त्रः
त्रीणि॒ वाव रेताꣳ॑सि पि॒ता पु॒त्र पौत्रः॑ [33]  
यद्द्वे रे॑त॒स्सिचा॑वुपद॒ध्याद्रेतो᳚ऽस्य॒ विच्छि॑न्द्यात्ति॒स्र उप॑ दधाति॒ रेत॑स॒स्सन्त॑त्या

### मन्त्रः
त्रीणि॒ वाव रेताꣳ॑सि पि॒ता पु॒त्र पौत्रः॑ ।  [33]  
यद् द्वे रे॑त॒स् सिचा॑वुपद॒ध्याद् रेतो᳚ऽस्य॒ विच्छि॑न्द्यात् ।  
ति॒स्र उप॑ दधाति॒, रेत॑स॒स् सन्त॑त्यै ।  

#### टीका
11त्रीणि वावेत्यादि ॥ त्रित्वविधिः । त्रीणि रेतांसि पित्रादिनामानि एकमेव रेत इत्थं त्रिधा भिन्नमिति । तत्र द्वयोःरेतस्सिचोरुपधाने एकविषयं यजमानस्य रेतो विच्छिन्द्यात् नश्येत् । तस्मात्तिस्र उपधेया इति । रेतसोऽविच्छेदाय भवत्येवं क्रियमाणमिति ॥


### संयुक्तमन्त्रः
इ॒यव्ँवाव प्र॑थ॒मा रे॑त॒स्सिग्वाग्वा इ॒यन्तस्मा॒त्पश्य॑न्ती॒माम्पश्य॑न्ति॒ वाच॒व्ँवद॑न्तीम॒न्तरि॑ख्षन्द्वि॒तीया᳚ प्रा॒णो वा अ॒न्तरि॑ख्ष॒न्तस्मा॒न्नान्तरि॑ख्ष॒म्पश्य॑न्ति॒ न प्रा॒णम॒सौ तृ॒तीया॒ चख्षु॒र्वा अ॒सौ तस्मा॒त्पश्य॑न्त्य॒मूम्पश्य॑न्ति॒ चख्षु॒र्...

### मन्त्रः
इ॒यव्ँ वाव प्र॑थ॒मा रे॑त॒स्सिग्वाग्वा इ॒यन् , तस्मा॒त् पश्य॑न्ती॒माम्पश्य॑न्ति॒ वाच॒व्ँ वद॑न्तीम् ।  
अ॒न्तरि॑ख्षन् द्वि॒तीया᳚ प्रा॒णो वा अ॒न्तरि॑ख्ष॒न्, तस्मा॒न् नान्तरि॑ख्ष॒म् पश्य॑न्ति॒, न प्रा॒णम् ।  
अ॒सौ तृ॒तीया॒ चख्षु॒र् वा अ॒सौ, तस्मा॒त् पश्य॑न्त्य् अ॒मूम् पश्य॑न्ति॒ चख्षुः॑ ।  

#### टीका
12इयं वावेत्यादि ॥ रेतस्सिचां स्तुतिः । पृथिव्येव प्रथमा रेतस्स्यात् प्राथम्यसामान्यात् । वागेव पृथिवी अधोभावसामान्यात् । इदानीं पृथिव्या वाक्त्वं द्वयोस्समानधर्मतया समर्थयते - तस्मादिति । यस्माद्बागेव पृथिवी तस्मात्सर्वेऽपि पृथिवीं पश्यन्ति प्रत्यक्षेण गृह्णन्ति । वाचं वदन्तीं उच्चरन्तीं पश्यन्तीं शृण्वन्तीं प्रत्यक्षेणैव गृह्णन्ति । अन्तरिक्षं द्वितीयेति । मध्यमत्वसामान्यात् । प्राणो वा इत्यादि । मध्यमभावादेव नासिकावृत्तित्वात् । तस्मादिति । प्राणान्तरिक्षयोरप्यप्रत्यक्षमिति । असौ तृतीयेति । चरमभावित्वसामान्यात् । चक्षुर्वा इत्युपरिभावसामान्यात् । तस्माद्य चक्षुषोः प्रत्यक्षत्वमिति ॥



### संयुक्तमन्त्रः
यजु॑षे॒माञ्च॑ [34]  
अ॒मूञ्चोप॑ दधाति॒ मन॑सा मध्य॒मामे॒षाल्ँलो॒काना॒ङ्कॢप्त्या॒ अथो᳚ प्रा॒णाना॑म्...

### मन्त्रः
यजु॑षे॒माञ्च अ॒मूञ्चोप॑ दधाति॒, मन॑सा मध्य॒माम् ।  
ए॒षाल्ँलो॒काना॒ङ् कॢप्त्यै᳚ ।  
अथो᳚ प्रा॒णाना᳚म् ।  

#### टीका
13यजुषेति 'विराट् ज्योतिरधारयत्' इति । नमसा मध्यमां एषां लोकानां कॢप्त्यै आप्त्यै भवति । अथो अपि च प्राणानां च कॢप्त्यै विधारणार्थं भवतीति स्तुतिः ॥



### संयुक्तमन्त्रः
इ॒ष्टो य॒ज्ञो भृगु॑भिराशी॒र्दा वसु॑भि॒स्तस्य॑ त इ॒ष्टस्य॑ वी॒तस्य॒ द्रवि॑णे॒ह भ॑ख्षी॒येत्या॑ह स्तुतश॒स्त्रे ए॒वैतेन॑ दुहे

### मन्त्रः
इ॒ष्टो य॒ज्ञो भृगु॑भिराशी॒र्दा वसु॑भि॒स् तस्य॑ त इ॒ष्टस्य॑ वी॒तस्य॒ द्रवि॑णे॒ह भ॑ख्षी॒येत्या॑ह ।  
स्तु॒त॒श॒स्त्रे ए॒वैतेन॑ दुहे ।  

#### टीका
14स्तुतशस्त्रयोर्दोहं वाचयति - इष्टो यज्ञ इति ॥ एतस्य वचनेन स्तुतशस्त्रे दुहे दुग्धे फलानि स्तुतशस्त्रसाध्यानि । 'लोपस्त आत्मनेपदेषु' इति लोपः । मन्त्रार्थस्तु इष्टः सम्यक् निर्वर्तितः भृगुभिः भृगुकुलैः ऋत्विग्भिः आशीर्दाः - आशिषां फलानां च दाता च कृतः वसुभिः । यद्वा - यो यज्ञे भृगुभिः वसुभिश्च इष्टः आशीर्दाः तस्य तादृशस्य इष्टस्य वीतस्य कान्तस्य आशिषः द्रविणा द्रविणानि इह भक्षय भजेय हे यज्ञ! अस्मदीय! ॥



### संयुक्तमन्त्रः
पि॒ता मा॑त॒रिश्वाच्छि॑द्रा प॒दा धा॒ अच्छि॑द्रा उ॒शिज॑ प॒दानु॑ तख्षु॒स्सोमो॑ विश्व॒विन्ने॒ता ने॑ष॒द्बृह॒स्पति॑रुक्थाम॒दानि॑ शꣳसिष॒दित्या॑है॒तद्वा अ॒ग्नेरु॒क्थन्तेनै॒वैन॒मनु॑ शꣳसति ॥ [35]  

### मन्त्रः
पि॒ता मा॑त॒रिश्वाच्छि॑द्रा प॒दा धा॒ अच्छि॑द्रा उ॒शिज॑ प॒दानु॑ तख्षु॒स् ,  
सोमो॑ विश्व॒विन् ने॒ता ने॑ष॒द् - बृह॒स्पति॑रुक्थाम॒दानि॑ शꣳसिष॒दित्या॑ह ।  

ए॒तद् वा अ॒ग्नेर् उ॒क्थम् ।  
तेनै॒वैन॒मनु॑ शꣳसति ॥ [35]  

#### टीका
15पिता मातरिश्वेत्यग्निमनुशंसति ॥ त्रिष्टुबेषा । एष मन्त्रोग्नेरुक्थ्यं शस्त्रं तेनैवैनमग्निमनुशंसति मन्त्रार्थस्तु- हे अग्ने! पिता मातरिश्वा अछिद्रा पदा अछिद्राणि पदानि भोगस्थानानि धाः । दधातेर्लेटि पुरुषव्यत्ययः, 'बहुलं छन्दसि' इति शापो लुक् । किञ्च - उशिजः कामना अर्थात् तान्यच्छिद्रपदानि अनुतक्षुः अनुक्रमेण संस्कुर्वन्तु । तक्षेश्शपो लोपः । अविनाशा वा उशिजः मन्त्रदृशः ऋषयः तानि पदानि अनन्तरं संस्कुर्वन्तु । सोमश्च विश्ववित् विश्ववेदी विश्वस्य च नेता नेषन् नयतु तानि पदानि ध्रुवाणि करोतु । बृहस्पतिः उक्थामदानि स्तोत्रशस्त्राणि शंसिषत् शंसतु । उभयत्रापि 'सिब्बहुलं लेटि' इति सिप् 'लेटोडाटौ' इत्यडागमः ॥

इति पञ्चमे षष्ठे अष्टमोनुवाकः ॥  


## अनुवाकः ९


### संयुक्तमन्त्रः
सू॒यते॒ वा ए॒षो᳚ऽग्नी॒नाय्ँय उ॒खाया᳚म्भ्रि॒यते॒ यद॒धस्सा॒दये॒द्गर्भाः᳚ प्र॒पादु॑कास्स्यु॒रथो॒ यथा॑ स॒वात्प्र॑त्यव॒रोह॑ति ता॒दृगे॒व तदा॑स॒न्दी सा॑दयति॒ गर्भा॑णा॒न्धृत्या॒ अप्र॑पादा॒याथो॑ स॒वमे॒वैन॑ङ्करोति॒

### मन्त्रः
सू॒यते॒ वा ए॒षो᳚ऽग्नी॒नाय्ँ य उ॒खाया᳚म् भ्रि॒यते᳚ ।  
यद॒धस् सा॒दये॒द् गर्भाः᳚ प्र॒पादु॑कास् स्युः ।  
अथो॒ यथा॑ स॒वात्प्र॑त्यव॒रोह॑ति ता॒दृगे॒व तत् ।  
आ॒स॒न्दी सा॑दयति॒ गर्भा॑णा॒न् - धृत्या॒ अप्र॑पादाय ।  
अथो॑ स॒वमे॒वैन॑ङ् करोति ।  

#### टीका
1सूयते वा एष इत्यादि ॥ अग्नीनां मध्ये अयं भूयते उत्पद्यते ईश्वरो वा क्रियते तदिदं यदधस्सादयेत् गर्भाः प्रजानां प्रपादुकाः प्रपतनशीलास्स्युः । अपि च यथा सवात् ऐश्वर्यात्प्रत्यवरोहति प्रच्यवते तादृगेव तत् ईश्वरस्याधस्सादनात् । तस्मात् आसन्दी आसन्द्यां सादयति । 'सुपा सुलुक्' इति सप्तम्या अलुक् । प्रगृह्यत्वं व्यत्ययेन प्रवर्तते । तृतीया वा लुप्यते, 'स्थाल्या भुङ्क्ष्व' इतिवत् साधनत्वस्य विवक्षितत्वात् । गर्भाणां रक्षणाय अप्रपतनाय च तद्भवति । अथो अपि च सवं यज्ञवन्तं एवैनं करोति । यद्वा - यजमानमेवेश्वरं करोति ॥


### संयुक्तमन्त्रः
गर्भो॒ वा ए॒ष यदुख्यो॒ योनि॑श्शि॒क्य॑य्ँयच्छि॒क्या॑दु॒खान्नि॒रूहे॒द्योने॒र्गर्भ॒न्निर्‌ह॑ण्या॒थ्...

### मन्त्रः
गर्भो॒ वा ए॒ष यदुख्यो॒ योनि॑श् शि॒क्य᳚म् ।  
यच् छि॒क्या॑दु॒खान् - नि॒रूहे॒द्योने॒र्गर्भ॒न् - निर्‌ह॑ण्यात् ।  

#### टीका
2गर्भो वा इत्यादि ॥ गतम् । निरूहणमपनयनं निरूहणमकाल एव गर्भस्य निर्गमनम् । तस्मान्न निरूहेदिति ॥


### संयुक्तमन्त्रः
षडु॑द्यामꣳ शि॒क्य॑म्भवति षोढाविहि॒तो वै [36]  
पुरु॑ष आ॒त्मा च॒ शिर॑श्च च॒त्वार्यङ्गा᳚न्या॒त्मन्ने॒वैन॑म्बिभर्ति

### मन्त्रः
षडु॑द्यामꣳ शि॒क्य॑म्भवति ।  
षो॒ढा॒वि॒हि॒तो वै पुरु॑ष आ॒त्मा च॒ शिर॑श्च च॒त्वार्यङ्गा॑नि ।  
आ॒त्मन्न् ए॒वैन॑म् बिभर्ति ।  

#### टीका
3षडुद्याममिति ॥ निरूहणनिषेधविधिः । उद्यामाः पादाः । षोढाविहित इति षष्ट्प्रकारो विहितः । 'षष उत्वम्' इति षत्वष्टुत्वे । आत्मा शरीरं कण्ठादयः उपरिशिरः चत्वार्यङ्गानि द्वौ हस्तौ द्वौ पादौ षट्त्वान्वयादात्मन्येष धृतो भवत्युख्यः । शिक्यादिनिरूहणेन । तस्मान्न निरूहेदिति ॥


### संयुक्तमन्त्रः
प्र॒जाप॑ति॒र्वा ए॒ष यद॒ग्निस्तस्यो॒खा चो॒लूख॑लञ्च॒ स्तनौ॒ ताव॑स्य प्र॒जा उप॑ जीवन्ति॒ यदु॒खाञ्चो॒लूख॑लञ्चोप॒दधा॑ति॒ ताभ्या॑मे॒व यज॑मानो॒ऽमुष्मि॑ल्ँलो॒के᳚ऽग्निन्दु॑हे

### मन्त्रः
प्र॒जाप॑ति॒र् वा ए॒ष यद॒ग्निः ।  
तस्यो॒खा चो॒लूख॑लञ् च॒ स्तनौ᳚ ।  
ताव॑स्य प्र॒जा उप॑ जीवन्ति ।  
यदु॒खाञ् चो॒लूख॑लञ् चोप॒दधा॑ति॒, ताभ्या॑मे॒व यज॑मानो॒ ऽमुष्मि॑ल्ँ लो॒के᳚ऽग्निन् दु॑हे ।  

#### टीका
4प्रजापतिर्वा इत्यादि ॥ उखोलूखलयोरुपधानविधिर्गतः । अभिमतसाधनयोर्बहुसाधनत्वात् । स्थानापेक्षं पुल्लिङ्गत्वम्, इतरथा नपुंसकस्य शेषप्रसङ्गात् ॥


### संयुक्तमन्त्रः
सव्ँवथ्स॒रो वा ए॒ष यद॒ग्निस्तस्य॑ त्रेधाविहि॒ता इ॑ष्टका प्राजाप॒त्या वै᳚ष्ण॒वीः [37]  
वै॒श्व॒क॒र्म॒णीर॑होरा॒त्राण्ये॒वास्य॑ प्राजाप॒त्या यदुख्य॑म्बि॒भर्ति॑ प्राजाप॒त्या ए॒व तदुप॑ धत्ते॒ यथ्स॒मिध॑ आ॒दधा॑ति वैष्ण॒वा वै वन॒स्पत॑यो वैष्ण॒वीरे॒व तदुप॑ धत्ते॒ यदिष्ट॑काभिर॒ग्निञ्चि॒नोती॒यव्ँवै वि॒श्वक॑र्मा वैश्वकर्म॒णीरे॒व तदुप॑ धत्ते तस्मा॑दाहुस्त्रि॒वृद॒ग्निरिति॒


### मन्त्रः
स॒व्ँव॒थ्स॒रो वा ए॒ष यद॒ग्निः ।  
तस्य॑ त्रेधाविहि॒ता इ॑ष्टका प्राजाप॒त्या वै᳚ष्ण॒वीर् वै᳚श्वकर्म॒णीः। ।  
अ॒हो॒रा॒त्राण्ये॒वास्य॑ प्राजाप॒त्याः ।  
यदुख्य॑म् बि॒भर्ति॑ , प्राजाप॒त्या ए॒व तदुप॑ धत्ते ।  
यथ् स॒मिध॑ आ॒दधा॑ति, वैष्ण॒वा वै वन॒स्पत॑यः ।  
वै॒ष्ण॒वीरे॒व तदुप॑ धत्ते ।  
यदिष्ट॑काभिर् अ॒ग्निञ् चि॒नोति॑ + इ॒यव्ँ वै वि॒श्वक॑र्मा ।  
वै॒श्व॒क॒र्म॒णीरे॒व तदुप॑ धत्ते ।
तस्मा॑दाहुस् - "त्रि॒वृद॒ग्निः + इति॑ ।  

#### टीका
5संवत्सरो वा इत्यादि - त्रेधाविहिताः प्राजापत्याः वैष्णव्यः वैश्वकर्मण्यः । 'वा छन्दसि' इति पूर्वसवर्णदीर्घत्वम् । तत्राहोरात्राणि प्राजापत्या इष्टकाः, तेषां प्राजापत्यत्वात् । तत्र उख्यभरणेन ता उपहिता भवन्ति । तावत्कालोपासनमेव उपधानं उपचर्यते । समिधामैदुम्बरीणामाधानेन वैष्णव्य इष्टका उपहिता भवन्ति, वनस्पतीनां वैष्णवत्वात् । इष्टकाभिः मृद्विकारभूताभिः चयनेन वैश्वकर्मण्य उपहिता भवन्ति, पृथिव्या विश्वकर्मत्वात् । तस्मात्त्रिवृत्त्रिवृतोग्निरिति ब्रह्मवादिन आहुः । 'त्रिचक्रादीनामन्तः' इत्युत्तरपदान्तोदात्तत्वम् ॥


### संयुक्तमन्त्रः
तव्ँवा ए॒तय्ँयज॑मान ए॒व चि॑न्वीत॒ यद॑स्या॒न्यश्चि॑नु॒याद्यत्तन्दख्षि॑णाभि॒र्न रा॒धये॑द॒ग्निम॑स्य वृञ्जीत॒ यो᳚ऽस्या॒ग्निञ्चि॑नु॒यात्तन्दख्षि॑णाभी राधयेद॒ग्निमे॒व तथ्स्पृ॑णोति ॥ [38]  

### मन्त्रः
तव्ँ वा ए॒तय्ँ यज॑मान ए॒व चि॑न्वीत ।  
यद॑स्या॒न्यश् चि॑नु॒याद् - यत्तन् दख्षि॑णाभि॒र् न रा॒धये॑द् अ॒ग्निम॑स्य वृञ्जीत ।  
यो᳚ऽस्या॒ग्निञ् चि॑नु॒यात् - तन्दख्षि॑णाभी राधयेद् अ॒ग्निमे॒व तथ् स्पृ॑णोति ॥ [38]  

#### टीका
6तं वा एतमिति ॥ चयनव्यापारं यजमान एव कुर्यात् अध्वर्युरेव मन्त्रान् ब्रूयादिति । अन्यकर्तृकत्वे दोषमाह - यदस्येति । यदन्यश्चिनुयात् तं यदि दक्षिणाभिः प्रभूताभिः न राधयेत् न तोषयेत् सोस्याग्निः अग्निफलानि वृञ्जीत हरेत् । तस्मान्नान्यश्चिनुयात् स्वयमेव चिन्वीतेति । योस्येति पक्षान्तरमनुज्ञायते । तस्मात् स्वयं वाऽन्योवेति विकल्पः । यदा त्वन्यश्चिनोति तं दक्षिणाभिः प्रभूताभिः भृशं राधयेत् । अग्निमेव तेन स्पृणोति प्रीणयति । स्पृ प्रीतौ । अल्पदक्षिणात्वे चेतुरेव फलं स्यात् ॥

इति पञ्चमे षष्ठे नवमोनुवाकः ।  


## अनुवाकः १०


### संयुक्तमन्त्रः
प्र॒जाप॑तिर॒ग्निम॑चिनुत॒र्तुभि॑स्सव्ँवथ्स॒रव्ँव॑स॒न्तेनै॒वास्य॑ पूर्वा॒र्धम॑चिनुत ग्री॒ष्मेण॒ दख्षि॑णम्प॒ख्षव्ँव॒र्‌षाभि॒ पुच्छꣳ॑ श॒रदोत्त॑रम्प॒ख्षꣳ हे॑म॒न्तेन॒ मध्य॒म्...

### मन्त्रः
प्र॒जाप॑तिर् अ॒ग्निम॑चिनुत ऋ॒तुभि॑स् सव्ँवथ्स॒रम् ।  
व॒स॒न्तेनै॒वास्य॑ पूर्वा॒र्धम॑चिनुत ।  
ग्री॒ष्मेण॒ दख्षि॑णम्प॒ख्षम् ।  
व॒र्॒षाभि॒ पुच्छ᳚म् ।  
श॒रदोत्त॑रम् प॒ख्षम्।  
हे॒म॒न्तेन॒ मध्य᳚म् ।  

#### टीका
1प्रजापतिरग्निमचिनुतेत्यादि ॥ संवत्सरमिति । सदृशप्रधानं यथा संवत्सरमृतुभिः स्पृष्टवानेवमग्निमपि ऋतुभिः वसन्तादिभिः अचिनुत । तत्प्रकारमाह - वसन्तेनैवेत्यादिना । तदृतुसमृद्धिप्रदत्वख्यापनाय स्तुतिरियम् ॥


### संयुक्तमन्त्रः
ब्रह्म॑णा॒ वा अ॑स्य॒ तत्पू᳚र्वा॒र्धम॑चिनुत ख्ष॒त्रेण॒ दख्षि॑णम्प॒ख्षम्प॒शुभि॒ पुच्छ॑व्ँवि॒शोत्त॑रम्प॒ख्षमा॒शया॒ मध्य॒य्ँय ए॒वव्ँवि॒द्वान॒ग्निञ्चि॑नु॒त ऋ॒तुभि॑रे॒वैन॑ञ्चिनु॒तेऽथो॑ ए॒तदे॒व सर्व॒मव॑ [39]  
रु॒न्द्धे॒ शृ॒ण्वन्त्ये॑नम॒ग्निञ्चि॑क्या॒नमत्त्यन्न॒ꣳ॒ रोच॑त...

### मन्त्रः
ब्रह्म॑णा॒ वा अ॑स्य॒ तत्पू᳚र्वा॒र्धम॑चिनुत ।  
ख्ष॒त्रेण॒ दख्षि॑णम्प॒ख्षम् ।  
प॒शुभि॒ पुच्छ᳚म् ।  
वि॒शोत्त॑रम् प॒ख्षम् ।  
आ॒शया॒ मध्य᳚म् ।  
य ए॒वव्ँ वि॒द्वान॒ग्निञ् चि॑नु॒त, ऋ॒तुभि॑र् ए॒वैन॑ञ् चिनु॒तेऽथो॑ ए॒तदे॒व सर्व॒मव॑ रुन्धे ।  
शृ॒ण्वन्त्ये॑नम् अ॒ग्निञ् चि॑क्या॒नम् ।  
अत्यन्न᳚म् । रोच॑ते ।   

#### टीका
2इदानीं वसन्तादीनां सर्वार्थसाधनत्वं ख्यापयितुं द्वितीया स्तुतिः - ब्रह्मणा वा अस्येत्यादि ॥ वसन्तादिप्रधानत्वात् ब्राह्मणादीनां ब्राह्मणादिभिरेव अग्निश्चितो भवतीति प्रतिपादयति । आशा दिक्, बुद्धिर्वा तत्स्वभावा गृह्यन्ते । एवं विदित्वा चयने ऋतुभिरेव चितो भवति । अपि च एतत्सर्वं ब्राह्मणादिकमवरुन्धे विधेयीकरोति । ततश्शृण्वन्त्येनं अग्निं चितवन्तं अग्निश्चितोनेन महानुभावेनेति सर्वत्र ख्यातो भवति । पापेनापि ख्यातो भवति, यथा ग्रामो दग्धोनेन जाल्मेनेति; तत्राह - अन्नमत्त्यधिकं अस्यातिशयात् । किञ्च प्रजाभ्यो रोचते तेजस्व्येव भवति सर्वदा । समानवाक्ये पदात्परत्वान्निघाताभावः ॥



### संयुक्तमन्त्रः
इ॒यव्ँवाव प्र॑थ॒मा चिति॒रोष॑धयो॒ वन॒स्पत॑य॒ पुरी॑षम॒न्तरि॑ख्षन्द्वि॒तीया॒ वयाꣳ॑सि॒ पुरी॑षम॒सौ तृ॒तीया॒ नख्ष॑त्राणि॒ पुरी॑षय्ँय॒ज्ञश्च॑तु॒र्थी दख्षि॑णा॒ पुरी॑ष॒य्ँयज॑मान पञ्च॒मी प्र॒जा पुरी॑ष॒य्ँयत्त्रिचि॑तीकञ्चिन्वी॒त य॒ज्ञन्दख्षि॑णामा॒त्मान॑म्प्र॒जाम॒न्तरि॑या॒त्तस्मा॒त्पञ्च॑चितीकश्चेत॒व्य॑ ए॒तदे॒व सर्व॑ स्पृणोति॒

### मन्त्रः
इ॒यव्ँवाव प्र॑थ॒मा चिति॒रोष॑धयो॒ वन॒स्पत॑य॒ पुरी॑षम् ।  
अ॒न्तरि॑ख्षन् द्वि॒तीया॒ वयाꣳ॑सि॒ पुरी॑षम् ।  
अ॒सौ तृ॒तीया॒ नख्ष॑त्राणि॒ पुरी॑षम् ।  
य॒ज्ञश् च॑तु॒र्थी दख्षि॑णा॒ पुरी॑षम् ।  
यज॑मान पञ्च॒मी प्र॒जा पुरी॑षम् ।  
यत् त्रिचि॑तीकञ् चिन्वी॒त य॒ज्ञन् दख्षि॑णामा॒त्मान॑म् प्र॒जाम् अ॒न्तरि॑यात् ।  
तस्मा॒त् पञ्च॑चितीकश् चेत॒व्यः॑ ।  
ए॒तदे॒व सर्व॑ स्पृणोति ।  

### टीका
3इयं वावेत्यादि ॥ पृथिव्यादिरूपेण प्रथमादीनां चितीनां चितिः ओषधिवनस्पत्यादिरूपेण च पुरीषाणाम् । यस्मादेवं तस्मात् यदिति । त्रिचितीकं चिन्वीत चतुर्थपञ्चमचित्यभावे तन्निमित्तं यज्ञं दक्षिणामात्मानं प्रजां चान्तरियात् विनाशयेत् । तस्मात्पञ्चचितीकश्चेतव्य इति । 'चितेः कपि' इति दीर्घत्वम् । पञ्चचितिकत्वे एतत् सर्वौषध्यादिकं यज्ञादिकं च स्पृणोति प्रीणयति रक्षतीत्यर्थः ॥


### संयुक्तमन्त्रः
यत्ति॒स्रश्चित॑यः [40]  
त्रि॒वृद्ध्य॑ग्निर्यद्द्वे द्वि॒पाद्यज॑मान॒ प्रति॑ष्ठित्यै॒ पञ्च॒ चित॑यो भवन्ति॒ पाङ्क्त॒ पुरु॑ष आ॒त्मान॑मे॒व स्पृ॑णोति॒


### मन्त्रः
यत् ति॒स्रश् चित॑यस् त्रि॒वृद्ध्य॑ग्निः ।  
यद् द्वे द्वि॒पाद्यज॑मान॒ प्रति॑ष्ठित्यै ।  
पञ्च॒ चित॑यो भवन्ति ।  
पाङ्क्त॒ पुरु॑ष ।  
आ॒त्मान॑मे॒व स्पृ॑णोति॒

#### टीका
4यत्तिस्र इति ॥ द्वित्वत्रित्वान्वयेनावयुत्य स्तुतिः । पञ्चेति । समुदायस्तुतिः । पङ्क्तिप्रभवः पाङ्कत्वादिति । पञ्चप्रभवत्वाद्वा । पङ्क्तिशब्द उत्सादिः ॥


### संयुक्तमन्त्रः
पञ्च॒ चित॑यो भवन्ति प॒ञ्चभि॒ पुरी॑षैर॒भ्यू॑हति॒ दश॒ सम्प॑द्यन्ते॒ दशा᳚ख्षरो॒ वै पुरु॑षो॒ यावा॑ने॒व पुरु॑ष॒स्त स्पृ॑णो॒त्यथो॒ दशा᳚ख्षरा वि॒राडन्न॑व्ँवि॒राड्वि॒राज्ये॒वान्नाद्ये॒ प्रति॑ तिष्ठति

### मन्त्रः
पञ्च॒ चित॑यो भवन्ति ।  
प॒ञ्चभि॒ पुरी॑षैर॒भ्यू॑हति ।  
दश॒ सम्प॑द्यन्ते ।  
दशा᳚ख्षरो॒ वै पुरु॑षः ।  
यावा॑ने॒व पुरु॑ष॒स् त स्पृ॑णोति ।  
अथो॒ दशा᳚ख्षरा वि॒राट् ।  
अन्न॑व्ँ वि॒राट् ।  
वि॒राज्ये॒वान्नाद्ये॒ प्रति॑ तिष्ठति ।  

#### टीका
5पञ्च चितय इत्यादिना दशत्वं संपाद्य स्तौति । पुरीषैरभ्यूहनमुपरिछादनम् । दशाक्षर इति । अक्षराणां आत्मनो नव प्राणा अक्षराणि, नाभिर्दशमी । एवमेतैर्दशभिरक्षरैः तद्वान् पुरुषः । तस्माद्दशत्वान्वयात् सर्वमेवैनं पुरुषं स्पृणोति । अथो इत्यादि गतम् ॥


### संयुक्तमन्त्रः
सव्ँवथ्स॒रो वै ष॒ष्ठी चिति॑र्‌ऋ॒तव॒ पुरी॑ष॒ꣳ॒ षट्चित॑यो भवन्ति॒ षट्पुरी॑षाणि॒ द्वाद॑श॒ सम्प॑द्यन्ते॒ द्वाद॑श॒ मासाः᳚ सव्ँवथ्स॒रस्स॑व्ँवथ्स॒र ए॒व प्रति॑ तिष्ठति ॥ [41]  


### मन्त्रः
स॒व्ँव॒थ्स॒रो वै ष॒ष्ठी चितिः॑ ।  
ऋ॒तव॒ पुरी॑षम् ।  
षट्चित॑यो भवन्ति॒ षट्पुरी॑षाणि ।  
द्वाद॑श॒ सम्प॑द्यन्ते ।  
द्वाद॑श॒ मासाः᳚ सव्ँवथ्स॒रः ।  
स॒व्ँव॒थ्स॒र ए॒व प्रति॑ तिष्ठति ॥ [41]  

#### टीका
6संवत्सरो वा इत्यादि ॥ द्वादशस्तुतिः । पुरीषमिति षष्ठम् । तस्माद्द्वादशमासात्मके संवत्सरे प्रतिष्ठितो भवति ॥

इति पञ्चमे षष्ठे दशमोनुवाकः ॥  


## अनुवाकः ११

### संयुक्तमन्त्रः
रोहि॑तो धू॒म्ररो॑हित क॒र्कन्धु॑रोहित॒स्ते प्रा॑जाप॒त्या ब॒भ्रुर॑रु॒णब॑भ्रु॒श्शुक॑बभ्रु॒स्ते रौ॒द्राश्श्येत॑श्श्येता॒ख्षश्श्येत॑ग्रीव॒स्ते पि॑तृदेव॒त्या᳚स्ति॒स्र कृ॒ष्णा व॒शा वा॑रु॒ण्य॑स्ति॒स्रश्श्वे॒ता व॒शास्सौ॒र्यो॑ मैत्राबार्‌हस्प॒त्या धू॒म्रल॑लामास्तूप॒राः ॥ [42]  

### मन्त्रः
रोहि॑तो धू॒म्ररो॑हित क॒र्कन्धु॑रोहित॒स् ते प्रा॑जाप॒त्याः ।  
ब॒भ्रुर॑रु॒णब॑भ्रु॒श् शुक॑बभ्रु॒स् ते रौ॒द्राः ।  
श्येत॑श् श्येता॒ख्षश् श्येत॑ग्रीव॒स् ते पि॑तृदेव॒त्याः᳚ ।  
ति॒स्र कृ॒ष्णा व॒शा वा॑रु॒ण्यः॑ ।  
ति॒स्रश् श्वे॒ता व॒शास् सौ॒र्यः॑ ।  
मै॒त्रा॒बा॒र्॒ह॒स्प॒त्या धू॒म्रल॑लामास् तूप॒राः ॥ [42]  

#### टीका
1अथाश्वमेधिकाः पशवोष्टादशिनो विधीयन्ते । वैश्वदेवं काण्डम् । तत्र दशस्वनुवाकेषु प्रत्येकमष्टादश पशव उच्यन्ते । अष्टादशानां वर्णनियमोत्र क्रियते । आरण्येष्वष्टादशिषु जातिनियमः पञ्चमे कृतः । ग्राम्येषूभयथा नियमः 'सोमाय स्वराज्ञे' इत्यारभ्य द्वन्द्वादिषु वहुधा नियम इति । रोहितादयस्त्रयः प्राजापत्याः । रोहितः लोहितः । धूम्ररोहितः अस्पष्टलोहितः । 'वर्णो वर्णेन' इति समानाधिकरणत्वात् तत्पुरुषः, 'वर्णेवर्णेष्वनेते' इति पूर्वपदप्रकृतिस्वरत्वम् । कर्कन्धुरोहितः सौवीरवर्णः । 'उपमानानि सामान्यवचनैः' इति समासः । उपमानपूर्वपदप्रकृतिस्वरत्वम् । बभ्र्वादयस्त्रयो रौद्राः । बभ्रुः पाण्डरकपिलः । अरुणः न्यूनरक्तकपिलः । शुकबभ्रुः हरितशुकसमानवर्णः । ग्रामेकेतौ स्वरौ । श्येतादयस्त्रयः पितृदेवत्याः । श्येतः शुक्लवर्णः । शुक्लरक्त इत्येके । श्येताक्षः रक्तदृष्टिः । 'अक्षगोऽदर्शनात्' इत्यच् समासान्तः । सतिशिष्टत्वात् लिट्स्वरेण बहुव्रीहिस्वरो बाध्यते । श्येतग्रीवः । गतः । तिस्रः कृष्णा वशा वारुण्यः । गताः । 'तिसृभ्यो जसः' इति जस उदात्तत्वम् । एवं सर्वत्र । तिस्रः श्वेता वशाः सौर्यः । गताः । एवं धूम्रललामास्त्रयस्तूपराः मैत्रा बार्हस्पत्याः । धूम्रललामाः धूम्रवर्णपुण्ड्राः तूपराः शृङ्गहीनाः ॥


इति पञ्चमे षष्ठे एकादशोनुवाकः ॥  

## अनुवाकः १२

### संयुक्तमन्त्रः
पृश्ञि॑स्तिर॒श्चीन॑पृश्ञिरू॒र्ध्वपृ॑श्ञि॒स्ते मा॑रु॒ता फ॒ल्गूर्लो॑हितो॒र्णी ब॑ल॒ख्षी तास्सा॑रस्व॒त्य॑ पृष॑ती स्थू॒लपृ॑षती ख्षु॒द्रपृ॑षती॒ ता वै᳚श्वदे॒व्य॑स्ति॒स्रश्श्या॒मा व॒शा पौ॒ष्णिय॑स्ति॒स्रो रोहि॑णीर्व॒शा मै॒त्रिय॑ ऐन्द्राबार्‌हस्प॒त्या अ॑रु॒णल॑लामास्तूप॒राः ॥ [43]  

### मन्त्रः
पृश्ञि॑स् तिर॒श्चीन॑पृश्ञिर् ऊ॒र्ध्वपृ॑श्ञि॒स् ते मा॑रु॒ताः ।  
फ॒ल्गूर्लो॑हितो॒र्णी ब॑ल॒ख्षी तास्सा॑रस्व॒त्यः॑ ।  
पृष॑ती स्थू॒लपृ॑षती ख्षु॒द्रपृ॑षती॒ ता वै᳚श्वदे॒व्यः॑ ।  
ति॒स्रश्श्या॒मा व॒शा पौ॒ष्णियः॑ ।  
ति॒स्रो रोहि॑णीर्व॒शा मै॒त्रियः॑ ।  
ऐन्द्राबार्‌हस्प॒त्या अ॑रु॒णल॑लामास् तूप॒राः ॥ [43]  

#### टीका
1पृश्न्यादयस्त्रयो मारुताः ॥ पृश्निः शुक्रवर्णबिन्दुचितः चित्रवर्णः । तिरश्चीनपृश्रिः तिर्यक्प्रततवर्णः पृश्निवर्णः । एतेनोर्ध्वपृश्निर्व्याख्यातः । उभयत्रापि प्रधानेन वहुव्रीहिः । 'फल्ग्वादयस्तिस्रस्सारस्वत्यः । फल्गूः लवणवर्णः । लोहितोर्णी रोहितरोमा। छान्दसो ङीप् । सतिशिष्टेन प्रत्ययस्वरेण वहुव्रीहिस्वरः । बलक्षी शुक्ला । बवयोरेकत्वमिच्छन्ति । 'अन्यतो ङीप्' इति ङीप्, नोपधापेक्षमन्यत्वम् । पृषत्यादयस्त्रयो वैश्वदेव्यः । शुक्लैर्बिन्दुभिश्चिताः मध्यमैः न स्थूलैः न क्षुद्रैः । शतृवद्भावात् 'उगिद्वर्ण' इति ङीप् । स्थूलपृषती स्थूलानि पृषन्ति यस्याः । 'उगिद्वर्णग्रहणवर्जम्' इति तदन्तग्रहणाभ्यनुज्ञानात् 'उगितश्च' इति ङीप् । एवं क्षुद्रपृषती । तिस्रः श्यामाः वशाः पौष्ण्यः । गताः । तिस्रो रोहिणी वशा मैत्र्यः । 'वर्णादनुदात्तात्' इति ङीब्नकारौ, 'वा छन्दसि' इति पूर्वसवर्णदीर्घत्वम् । अरुणललामास्त्रयस्तूपराः ऐन्द्राबार्हस्पत्याः । अरुणललामाः सन्ध्यावर्णपुण्ड्राः ॥

इति पञ्चमे षष्ठे द्वादशोनुवाकः ॥  


## अनुवाकः १३


### संयुक्तमन्त्रः
शि॒ति॒बा॒हुर॒न्यत॑श्शितिबाहुस्सम॒न्तशि॑तिबाहु॒स्त ऐ᳚न्द्रवाय॒वाश्शि॑ति॒रन्ध्रो॒ऽन्यत॑श्शितिरन्ध्रस्सम॒न्तशि॑तिरन्ध्र॒स्ते मै᳚त्रावरु॒णाश्शु॒द्धवा॑लस्स॒र्वशु॑द्धवालो म॒णिवा॑ल॒स्त आ᳚श्वि॒नास्ति॒स्रश्शि॒ल्पा व॒शा वै॑श्वदे॒व्य॑स्ति॒स्रश्श्येनीः᳚ परमे॒ष्ठिने॑ सोमापौ॒ष्णाश्श्या॒मल॑लामास्तूप॒राः ॥ [44]  


### मन्त्रः
शि॒ति॒बा॒हुर॒न्यत॑श् शितिबाहुस् सम॒न्तशि॑तिबाहु॒स् त ऐ᳚न्द्रवाय॒वाः ।  
शि॑ति॒रन्ध्रो॒ऽन्यत॑श्शितिरन्ध्रस्,  सम॒न्तशि॑तिरन्ध्र॒स् ते मै᳚त्रावरु॒णाः ।   
शु॒द्धवा॑लस् स॒र्वशु॑द्धवालो म॒णिवा॑ल॒स्त आ᳚श्वि॒नाः ।  
ति॒स्रश् शि॒ल्पा व॒शा वै॑श्वदे॒व्यः॑ ।  
ति॒स्रश्श्येनीः᳚ परमे॒ष्ठिने᳚ ।  
सो॒मा॒पौ॒ष्णाश्श्या॒मल॑लामास् तूप॒राः ॥ [44]  

#### टीका
1शितिबाह्वादयस्त्रय ऐन्द्रवायवाः । शितिः शुक्लो बाह्वेकदेशो यस्य । 'शितेर्नित्या बह्वच्' इत्युत्तरपदप्रकृतिस्वरत्वम् । सः अन्यतश्शितिबाहुः यत्प्रथमस्य शितित्वं ततोन्यत्रैकदेशे शितित्वं यस्य सः अन्यतश्शितिः । तादृशो बाहुर्यस्येति पुनर्बहुव्रीहौ पूर्वपदप्रकृतिस्वरत्वं पूर्ववदेव । तदन्तविध्यभावात् शितिस्वराभावः । समन्तशितिबाहुः सर्वशुक्लबाहुः । अस्मिन्व्याख्याने उभयत्र शित्यन्तस्यावग्रहः प्राप्नोति । तस्माद्भावप्रधानेन शितिबाहुशब्देन बहुव्रीहिणा पूर्वपदयोः पुतः बहुव्रीहिभिः । शितिरन्ध्रादयो मैत्रावरुणाः । शितिरन्ध्र शुक्लछिद्रः । पूर्ववदुत्तरपदप्रकृतिस्वरत्वम् । अन्यतश्शितिरन्ध्रसमन्तशितिरन्ध्रौ गतौ । शुद्धवालादयस्त्रय आश्विनाः । शुद्धवालः शुक्लपुच्छवालावयवः । सर्वशुद्धवालः सर्वशुक्लपुच्छः । मणिवालः एकान्तशुक्लाशुक्लचितवालः । तिस्रश्शिल्पा वशा वैश्वदेव्यः । शिल्पा नानावर्णाः । तिस्रश्श्येनीः परमेष्ठिने श्येन्यश्शुक्लाः पूर्ववन्ङीब्नकारौ, पर्वूसवर्णदीर्घत्वं च । श्यामललामास्त्रयस्तूपराः सोमापौष्णाः । गताः ॥

इति पञ्चमे षष्ठे त्रयोदशोनुवाकः ॥  


## अनुवाकः १४


### संयुक्तमन्त्रः
उ॒न्न॒त ऋ॑ष॒भो वा॑म॒नस्त ऐ᳚न्द्रावरु॒णाश्शिति॑ककुच्छितिपृ॒ष्ठश्शिति॑भस॒त्त ऐ᳚न्द्राबार्‌हस्प॒त्याश्शि॑ति॒पाच्छि॒त्योष्ठ॑श्शिति॒भ्रुस्त ऐ᳚न्द्रावैष्ण॒वास्ति॒स्रस्सि॒ध्मा व॒शा वै᳚श्वकर्म॒ण्य॑स्ति॒स्रो धा॒त्रे पृ॑षोद॒रा ऐ᳚न्द्रापौ॒ष्णाश्श्येत॑ललामास्तूप॒राः ॥ [45]  

### मन्त्रः
उ॒न्न॒त ऋ॑ष॒भो वा॑म॒नस्त ऐ᳚न्द्रावरु॒णाः ।  
शिति॑ककुच् छितिपृ॒ष्ठश् शिति॑भस॒त् त ऐ᳚न्द्राबार्‌हस्प॒त्याः ।  
शि॑ति॒पाच् छि॒त्योष्ठ॑श् शिति॒भ्रुस् त ऐ᳚न्द्रावैष्ण॒वाः ।  
ति॒स्रस्सि॒ध्मा व॒शा वै᳚श्वकर्म॒ण्यः॑ ।  
ति॒स्रो धा॒त्रे पृ॑षोद॒रा ऐ᳚न्द्रापौ॒ष्णाश् श्येत॑ललामास् तूप॒राः ॥ [45]  

#### टीका
1उन्नतादयस्त्रय ऐन्द्रावरुणाः ॥ उन्नतः उन्नतपृष्ठः । ऋषभः सेक्ता । वामनो ह्रस्वाङ्गः । शितिककुदादयस्त्रय ऐन्द्राबार्हस्पत्याः । शुक्लं ककुदमस्येति बहुव्रीहौ 'ककुदस्यावस्थायां लोपः' । नित्या बह्विति वचनात् शितिस्वराभावः । शितिपादादयः त्रय ऐन्द्रावैष्णवाः । गताः । छान्दसं ह्रस्वत्वम् । तिस्रस्सिध्मा वशा वैश्वकर्मण्यः । सिध्माः सिध्मलाङ्गाः प्रादेशिकश्वेताङ्कितदेहाः । तिस्रो धात्रे पृषोदराः पृषन्ति उदरे यासाम् । 'पृषोदरादीनि यथोपदिष्टम्' इति यथाभिमतस्वरूपसिद्धिः । श्वेतललामास्त्रयस्तूपराः ऐन्द्रापौष्णाः गताः ॥

इति पञ्चमे षष्ठे चतुर्दशोनुवाकः ॥  


## अनुवाकः १५


### संयुक्तमन्त्रः
क॒र्णास्त्रयो॑ या॒मास्सौ॒म्यास्त्रय॑श्श्विति॒ङ्गा अ॒ग्नये॒ यवि॑ष्ठाय॒ त्रयो॑ नकु॒लास्ति॒स्रो रोहि॑णी॒स्त्र्यव्य॒स्ता वसू॑नान्ति॒स्रो॑ऽरु॒णा दि॑त्यौ॒ह्य॑स्ता रु॒द्राणाꣳ॑ सोमै॒न्द्रा ब॒भ्रुल॑लामास्तूप॒राः ॥ [46]  


### मन्त्रः
क॒र्णास्त्रयो॑ या॒माः ।  
सौ॒म्यास्त्रय॑श् श्विति॒ङ्गा अ॒ग्नये॒ यवि॑ष्ठाय॒ त्रयो॑ नकु॒लाः ।  
ति॒स्रो रोहि॑णी॒स् त्र्यव्य॒स्ता वसू॑नाम् ।  
ति॒स्रो॑ऽरु॒णा दि॑त्यौ॒ह्य॑स्ता रु॒द्राणा᳚म् ।  
सो॒मै॒न्द्रा ब॒भ्रुल॑लामास्तूप॒राः ॥ [46]  


#### टीका
1कर्णास्त्रयो यामाः । कर्णाः छिद्रकर्णाः । महाकर्णा इत्येके । मत्वर्थीयोकारः । सौम्यास्त्रयश्श्वितिङ्गाः श्वेतपादाः । अग्नये यविष्ठाय त्रयो नकुलाः नकुलवर्णाः । तिस्रो रोहिगीस्त्र्यव्यस्ता वसूनाम् । रोहिण्यो गताः । त्र्यव्यः अर्धवर्षाः, अविशब्देनान्नवाचिना षष्ठमासो लक्ष्यते, षष्ठे मास्यन्नं दीयत इति । समाहारतायामवयवस्वरनिवृत्तिः । बहुव्रीहिर्वा, व्यत्ययेन 'जसि च' इति गुणो न क्रियते, 'सर्वतोक्तिन्नर्थात्' इति वा ङीष् । व्यत्ययेन वा अनकारान्तादपि 'द्विगोः' इति ङीप्, 'परादिश्छन्दसि' इत्युत्तरपदान्तोदात्तत्वम् । तिस्रोऽरुणा दित्यौह्यस्ता रुद्राणाम् । अरुणा गताः । दित्यो वाहः तं वहन्तीति 'वहश्च' इति ण्विः, ऊठि सति 'वाहः' इति ङीष् । 'वाह ऊठ्' इत्यूठादेशः, 'एत्येधत्यूट्सु ' इति वृद्धिः । द्विवर्षा उच्यन्ते । बभ्रुललामास्त्रयस्तूपराः सोमेन्द्रा गताः ॥

इति पञ्चमे षष्ठे पञ्चदशोनुवाकः ॥  


## अनुवाकः १६


### संयुक्तमन्त्रः
शु॒ण्ठास्त्रयो॑ वैष्ण॒वा अ॑धीलोध॒कर्णा॒स्त्रयो॒ विष्ण॑व उरुक्र॒माय॑ लफ्सु॒दिन॒स्त्रयो॒ विष्ण॑व उरुगा॒याय॒ पञ्चा॑वीस्ति॒स्र आ॑दि॒त्याना᳚न्त्रिव॒थ्सास्ति॒स्रोऽङ्गि॑रसामैन्द्रावैष्ण॒वा गौ॒रल॑लामास्तूप॒राः ॥ [47]  

### मन्त्रः
शु॒ण्ठास्त्रयो॑ वैष्ण॒वाः ।  
अ॒धी॒लो॒ध॒कर्णा॒स्त्रयो॒ विष्ण॑व उरुक्र॒माय॑ ।  
ल॒फ्सु॒दिन॒स्त्रयो॒ विष्ण॑व उरुगा॒याय॑ ।  
पञ्चा॑वीस् ति॒स्र आ॑दि॒त्याना᳚म् ।  
त्रि॒व॒थ्सास् ति॒स्रोऽङ्गि॑रसाम् ।  
ऐ॒न्द्रा॒वै॒ष्ण॒वा गौ॒रल॑लामास्तूप॒राः ॥ [47]  

#### टीका
1शुण्ठास्त्रयो वैष्णवाः । शुण्ठाः गूर्णाः आवेष्टितकर्णाः । अल्पकर्णा इत्येके । अधीलोधकर्णास्त्रयो विष्णव उरुक्रमाय । अधीलोधकर्णाः कर्णोपरि प्ररूढकर्णाः । त्रयो लप्सुदिनः विष्णव उरुगायाय । लप्सुदिनः लम्बमानकूर्चाः लम्बमानेन सूदितानि । पृषोदरादिः । तद्वन्तः । उरुभिः महात्मभिः गातव्यः उरुगायः। तिस्रः पञ्चावीः तिस्रः आदित्यानाम् । अर्धतृतीयवर्षा पञ्चाव्यः । द्विगुपक्षे 'इगन्तकाल' इति पूर्वपदप्रकृतिस्वरः । त्रिवत्साः तिस्रोङ्गिरसां त्रिवर्षाः तिस्रोङ्गिरसां वत्सरस्य । गौरललामास्त्रयस्तूपराः ऐन्द्रावैष्णवाः गताः ॥

इति पञ्चमे षष्ठे षोडशोनुवाकः ॥  


## अनुवाकः १७


### संयुक्तमन्त्रः
इन्द्रा॑य॒ राज्ञे॒ त्रय॑श्शितिपृ॒ष्ठा इन्द्रा॑याधिरा॒जाय॒ त्रय॒श्शिति॑ककुद॒ इन्द्रा॑य स्व॒राज्ञे॒ त्रय॒श्शिति॑भसदस्ति॒स्रस्तु॑र्यौ॒ह्य॑स्सा॒ध्याना᳚न्ति॒स्र प॑ष्ठौ॒ह्यो॑ विश्वे॑षान्दे॒वाना॑माग्ने॒न्द्रा कृ॒ष्णल॑लामास्तूप॒राः ॥ [48]  


### मन्त्रः
इन्द्रा॑य॒ राज्ञे॒ त्रय॑श् शितिपृ॒ष्ठाः ।  
इन्द्रा॑याधिरा॒जाय॒ त्रय॒श्शिति॑ककुदः ।  
इन्द्रा॑य स्व॒राज्ञे॒ त्रय॒श्शिति॑भसदः ।  
ति॒स्रस् तु॑र्यौ॒ह्य॑स् सा॒ध्याना᳚म् ।  
ति॒स्र प॑ष्ठौ॒ह्यो॑ विश्वे॑षान् दे॒वाना᳚म् ।  
आ॒ग्ने॒न्द्रा कृ॒ष्णल॑लामास्तूप॒राः ॥ [48]  


#### टीका
1इन्द्राय राज्ञे त्रयश्शितिपृष्ठाः । पूर्ववच्छितिस्वरः । इन्द्रायाधिराजाय त्रयश्शितिककुदः । अधिरूढो राजा अधिराजः । स्वराभाव उक्तः । इन्द्राय स्वराज्ञे त्रयः शितिभसदः । स्वयमेव राजतीति स्वराजा । 'न पूजनात्' इति वचनाट्टजभावः । उक्तः स्वरः । स्वरः । तिस्रस्तुर्यौह्यस्साध्यानाम् । तुर्योर्धचतुर्वर्षा दित्यौहिभिर्वा ख्यातः । तुर्यं युगचतुर्थं । तिस्रः पष्ठौह्यो विश्वेषां देवानाम् । पष्ठौह्यश्चतुर्वर्षाः । पष्ठो युगपार्श्वम् । कृष्णललामास्तूपराः आग्नेन्द्राः गताः ॥

इति पञ्चमे षष्ठे सप्तदशोनुवाकः ॥  


## अनुवाकः १८


### संयुक्तमन्त्रः
अदि॑त्यै॒ त्रयो॑ रोहितै॒ता इ॑न्द्रा॒ण्यै त्रय॑ कृष्णै॒ता कु॒ह्वै᳚ त्रयो॑ऽरुणै॒तास्ति॒स्रो धे॒नवो॑ रा॒कायै॒ त्रयो॑ऽन॒ड्वाह॑स्सिनीवा॒ल्या आ᳚ग्नावैष्ण॒वा रोहि॑तललामास्तूप॒राः ॥ [49]  


### मन्त्रः
अदि॑त्यै॒ त्रयो॑ रोहितै॒ताः ।  
इ॒न्द्रा॒ण्यै त्रय॑ कृष्णै॒ताः ।  
कु॒ह्वै᳚ त्रयो॑ऽरुणै॒ताः ।  
ति॒स्रो धे॒नवो॑ रा॒कायै᳚ ।  
त्रयो॑ऽन॒ड्वाह॑स् सिनीवा॒ल्यै ।  
आ॒ग्ना॒वै॒ष्ण॒वा रोहि॑तललामास्तूप॒राः ॥ [49]  


#### टीका
1अदित्यै त्रयो रोहितैताः ॥ रोहिताश्च ते एताश्चेति रोहितैताः । 'वर्णो वर्णेन' इति समासः । 'अनेतः' इति प्रतिषेधात् पूर्वपदप्रकृतिस्वराभाव उक्तः । इन्द्राण्यै त्रयः कृष्णैताः । तावेव स्वरसमासौ । कुह्वै त्रयोऽरुणैताः गताः । तिस्त्रो धेनवो राकायै धेनवः प्रत्यग्रप्रसवा गावः । त्रयोऽनड्वाहः सिनीवाल्यै । अनो वहन्तीत्यनड्वाहः अनोवहनसमर्थाः । पृषोदरादिः । लोहितललामाः त्रयस्तूपराः आग्नावैष्णवाः गताः ॥

इति पञ्चमे षष्ठे अष्टादशोनुवाकः ॥  


## अनुवाकः १९


### संयुक्तमन्त्रः
सौ॒म्यास्त्रय॑ पि॒शङ्गा॒स्सोमा॑य॒ राज्ञे॒ त्रय॑स्सा॒रङ्गाः᳚ पार्ज॒न्या नभो॑रूपास्ति॒स्रो॑ऽजा म॒ल्‌हा इ॑न्द्रा॒ण्यै ति॒स्रो मे॒ष्य॑ आदि॒त्या द्या॑वापृथि॒व्या॑ मा॒लङ्गा᳚स्तूप॒राः ॥ [50]  

### मन्त्रः
सौ॒म्यास्त्रय॑ पि॒शङ्गाः᳚ ।  
सोमा॑य॒ राज्ञे॒ त्रय॑स् सा॒रङ्गाः᳚ ।  
पा॒र्ज॒न्या नभो॑रूपाः ।  
ति॒स्रो॑ऽजा म॒ल्‌हा इ॑न्द्रा॒ण्यै ।  
ति॒स्रो मे॒ष्य॑ आदि॒त्याः ।  
द्या॒वा॒पृ॒थि॒व्या॑ मा॒लङ्गा᳚स् तूप॒राः ॥ [50]  

#### टीका
1सौम्यास्त्रयः पिशङ्गाः गोरोचनवर्णाः । पर्जन्यादयस्त्रयो नभोरूपाः अञ्जनवर्णास्तिस्नोऽजा इन्द्राण्यै मल्हाः कण्ठावलम्बितस्तनयुग्मास्तिस्रः इन्द्राण्यै । तिस्रो मेष्यः आदित्याः । मेषवर्णा इत्येके । द्यावापृथिव्यास्त्रयो मालङ्गाः महाकायाः ॥

इति पञ्चमे पष्ठे एकोनविंशोनुवाकः ॥  


## अनुवाकः २०


### संयुक्तमन्त्रः
वा॒रु॒णास्त्रय॑ कृ॒ष्णल॑लामा॒ वरु॑णाय॒ राज्ञे॒ त्रयो॒ रोहि॑तोललामा॒ वरु॑णाय रि॒शाद॑से॒ त्रयो॑ऽरु॒णल॑लामाश्शि॒ल्पास्त्रयो॑ वैश्वदे॒वास्त्रय॒ पृश्ञ॑यस्सर्वदेव॒त्या॑ ऐन्द्रासू॒राश्श्येत॑ललामास्तूप॒राः ॥ [51]  

### मन्त्रः
वा॒रु॒णास् त्रय॑ कृ॒ष्णल॑लामाः ।  
वरु॑णाय॒ राज्ञे॒ त्रयो॒ रोहि॑तललामाः ।  
वरु॑णाय रि॒शाद॑से॒ त्रयो॑ऽरु॒णल॑लामाः ।  
शि॒ल्पास्त्रयो॑ वैश्वदे॒वाः ।  
त्रय॒ पृश्ञ॑यस् सर्वदेव॒त्याः᳚ ।  
ऐ॒न्द्रा॒सू॒राश् श्येत॑ललामास् तूप॒राः ॥ [51]  

#### टीका
1वारुणास्त्रयः कृष्णललामाः गताः । वरुणाय राज्ञे त्रयो रोहिललामाः । । राजत्वमस्य विशेषः । वरुणाय रिशादसे त्रयोऽरुणललामाः रिशादस्त्वमस्येति विशेषः । रिशादसः लोकहिंसकानां रक्ताङ्गानां नाशयिता रिशादसाः । 'गतिकारकयोरपि' इत्यसुन्, पूर्वपदप्रकृतिस्वरत्वं च शिल्पाः । त्रयो वैश्वदेवाः गताः । त्रयः पृश्नयः सर्वदेवत्याः । सर्वदेवशब्दात् 'देवतान्तात्तादर्थ्ये यत्' श्वेतललामाः त्रयस्तूपरा ऐन्द्रासूराः । 'सूर्यतिष्य' इति यलोपः ॥

इति पञ्चमे षष्ठे विंशोनुवाकः ॥  



## अनुवाकः २१


### संयुक्तमन्त्रः
सोमा॑य स्व॒राज्ञे॑ऽनोवा॒हाव॑न॒ड्वाहा॑विन्द्रा॒ग्निभ्या॑मोजो॒दाभ्या॒मुष्टा॑राविन्द्रा॒ग्निभ्या᳚म्बल॒दाभ्याꣳ॑ सीरवा॒हाववी॒ द्वे धे॒नू भौ॒मी दि॒ग्भ्यो वड॑बे॒ द्वे धे॒नू भौ॒मी वै॑रा॒जी पु॑रु॒षी द्वे धे॒नू भौ॒मी वा॒यव॑ आरोहणवा॒हाव॑न॒ड्वाहौ॑ वारु॒णी कृ॒ष्णे व॒शे अ॑रा॒ड्यौ॑ दि॒व्यावृ॑ष॒भौ प॑रिम॒रौ ॥ [52]  

### मन्त्रः
सोमा॑य स्व॒राज्ञे॑ऽनोवा॒हाव॑न॒ड्वाहौ᳚ ।  
इ॒न्द्रा॒ग्निभ्या॑म् - ओजो॒दाभ्या॒मुष्टा॑रौ ।  
इन्द्रा॒ग्निभ्या᳚म् - बल॒दाभ्याꣳ॑ सीरवा॒हाववी᳚ ।  
द्वे धे॒नू भौ॒मी ।  
दि॒ग्भ्यो वड॑बे ।  
द्वे धे॒नू भौ॒मी ।  
वै॒रा॒जी पु॑रु॒षी ।  
द्वे धे॒नू भौ॒मी ।  
वा॒यव॑ आरोहणवा॒हाव॑न॒ड्वाहौ᳚ ।  
वा॒रु॒णी कृ॒ष्णे व॒शे ।  
अ॒राड्यौ॑ दि॒व्याव् - ऋ॑ष॒भौ प॑रिम॒रौ ॥ [52]  

#### टीका
1सोमाय स्वराज्ञेऽनोवाहावनड्वाहौ ॥ शकटस्य वोढारो पुङ्गवौ । इन्द्राग्निभ्यां ओजोदाभ्यां उष्टारौ प्रासङ्गस्य वोढारौ अनड्वाहौ । इन्द्राग्निभ्यां बलदाभ्यां सीरवाहौ हलस्य वोढारौ अनड्वाहौ । इन्दाग्निशब्दे 'देवताद्वन्द्वे च' इति प्राप्तस्य युगपत्प्रकृतिस्वरस्य 'नोत्तरपदेऽनुदात्तादौ' इनि प्रतिषेधः । अवी द्वे धेनू भौमी भूमिदेवत्ये । पूर्ववत् सवर्णदीर्घत्वम् । इन्द्राग्निभ्यामेवावी इति केचित् । दिग्भ्यो वडवे अश्वस्त्रियौ द्वे भौमी भौम्ये गते । वैराजी विरड्देवत्ये पुरुषी मनुष्यस्त्रियौ । जातिलक्षणो ङीप् । पूर्वत्र उदात्तनिवृत्तिस्वरेण ङीप उदात्तत्वम् । पुनर्धेनू भौमी गते । वायव आरोहणवाहौ मनुष्यादेवारोहणादेः वोढारौ । तत एवाण् । कृष्णे वशे वारुण्यौ गते । अराड्यौ दिव्यौ वृषभौ अराड्यौ दीर्घोच्छ्रितशृङ्गौ । दिव्यौ द्युदेवत्यौ । वृषभौ सेक्तारौ । परिमरौ परिमर्तारौ ययोः द्वयोः मृतानुजौ मृतपूर्व- जौ चोच्येते । 'परेरभितो भाविमण्डलं' इत्युत्तरपदान्तोदात्तत्वम् ॥

इति पञ्चमे षष्ठे एकविंशोनुवाकः ॥  


## अनुवाकः २२


### संयुक्तमन्त्रः
एका॑दश प्रा॒तर्ग॒व्या प॒शव॒ आ ल॑भ्यन्ते छग॒ल क॒ल्माष॑ किकिदी॒विर्वि॑दी॒गय॒स्ते त्वा॒ष्ट्रास्सौ॒रीर्नव॑ श्वे॒ता व॒शा अ॑नूब॒न्ध्या॑ भवन्त्याग्ने॒य ऐ᳚न्द्रा॒ग्न आ᳚श्वि॒नस्ते वि॑शालयू॒प आ ल॑भ्यन्ते ॥ [53]  


### मन्त्रः
एका॑दश प्रा॒तर्ग॒व्या प॒शव॒ आ ल॑भ्यन्ते,
छग॒ल क॒ल्माष॑ किकिदी॒विर्वि॑दी॒गय॒स् ते त्वा॒ष्ट्राः ।  

सौ॒रीर्नव॑ श्वे॒ता व॒शा अ॑नूब॒न्ध्या॑ भवन्ति ।  

आ॒ग्ने॒य ऐ᳚न्द्रा॒ग्न आ᳚श्वि॒नस् ते वि॑शालयू॒प आ ल॑भ्यन्ते ॥ [53]  


#### टीका
1एकादशेत्यादि ॥ उत्तमेऽहनि प्रातरालभ्यन्ते 'प्राजापत्या भवन्ति' इति ब्राह्मणम् । प्राजापत्या वैश्वदेवा इति केचित् । गोरपत्यानि गव्याः सर्वत्र 'गोरजादिप्रसङ्गे' इति यत्, 'यतो नावः' इति व्यत्ययेन प्रवर्तते । छगलादयश्चत्वारः । पशवोस्मिन्नहन्यालभ्यन्ते त्वाष्ट्राः । छगलः छागिकः । कल्माषः कल्माषवर्णः । किकिदीविः ... ... सदृश इत्यन्ये । श्वेतवशा नव अनूबन्ध्या भवन्ति सौर्यः । उक्तं पूर्वसवर्णदीर्घत्वम् । आग्नेयादयस्त्रयो विशालयूपे मध्यम आलम्यन्ते । विशालशृङ्गो यूपो विशालयूपः । 'वेश्शालच्छङ्कटचौ' ॥

इति पञ्चमे षष्ठे द्वाविंशोनुवाकः ॥  


## अनुवाकः २३


### संयुक्तमन्त्रः
पि॒शङ्गा॒स्त्रयो॑ वास॒न्तास्सा॒रङ्गा॒स्त्रयो॒ ग्रैष्मा॒ पृष॑न्त॒स्त्रयो॒ वार्‌षि॑का॒ पृश्ञ॑य॒स्त्रय॑श्शार॒दा पृ॑श्ञिस॒क्थास्त्रयो॒ हैम॑न्तिका अवलि॒प्तास्त्रय॑श्शैशि॒रास्स॑व्ँवथ्स॒राय॒ निव॑ख्षसः ॥ [54]  


### मन्त्रः
पि॒शङ्गा॒स्त्रयो॑ वास॒न्ताः ।  
सा॒रङ्गा॒स् त्रयो॒ ग्रैष्माः᳚ ।  
पृष॑न्त॒स् त्रयो॒ वार्‌षि॑काः ।  
पृश्ञ॑य॒स् त्रय॑श् शार॒दाः ।  
पृ॑श्ञिस॒क्थास् त्रयो॒ हैम॑न्तिकाः ।  
अ॒व॒लि॒प्तास् त्रय॑श् शैशि॒राः ।  
स॒व्ँव॒थ्स॒राय॒ निव॑ख्षसः ॥ [54]  


#### टीका
1पिशङ्गादय क्रतुपशवः प्रत्यृतु त्रयस्त्रयः । 'सक्थञ्चाक्रान्तात्' इत्युत्तरपदान्तोदात्तत्वम् । हैमन्तिका इति । 'हेमन्ताच्च' इति ठञ् । अवलिप्ताः वर्णान्तरस्योपरि वर्णान्तरलिप्ताः । स्तब्धा इत्यन्ये । संवत्सराय निवक्षस आलभ्यते । निवक्षसः निम्नवक्षसः ॥


इति भट्टभास्करमिश्रविरचिते यजुर्वेदभाष्ये ज्ञानयज्ञाख्ये पञ्चमे काण्डे षष्ठप्रश्ने त्रयोविंशोनुवाकः ॥
समाप्तश्च प्रपाठकः ॥  
