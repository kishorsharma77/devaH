---
title: प्रपाठकः २
unicode_script: devanagari
---


## अनुवाकः १


### संयुक्तमन्त्रः
विष्णु॑मुखा॒ वै दे॒वाश्छन्दो॑भिरि॒माल्लोँ॒कान॑नपज॒य्यम॒भ्य॑जय॒न्॒यद्वि॑ष्णुक्र॒मान्क्रम॑ते॒ विष्णु॑रे॒व भू॒त्वा यज॑मान॒श्छन्दो॑भिरि॒माल्लोँ॒कान॑नपज॒य्यम॒भि ज॑यति॒ विष्णो॒ क्रमो᳚ऽस्यभिमाति॒हेत्या॑ह गाय॒त्री वै पृ॑थि॒वी त्रैष्ठु॑भम॒न्तरि॑ख्ष॒ञ्जाग॑ती॒ द्यौरानु॑ष्टुभी॒र्दिश॒श्छन्दो॑भिरे॒वेमाल्लोँ॒कान्‌य॑थापू॒र्वम॒भि ज॑यति प्र॒जाप॑तिर॒ग्निम॑सृजत॒ सो᳚ऽस्माथ्सृ॒ष्टः [1]  
परा॑ङै॒त्तमे॒तयान्वै॒दक्र॑न्द॒दिति॒ तया॒ वै सो᳚ऽग्ने प्रि॒यन्धामावा॑रुन्द्ध॒ यदे॒ताम॒न्वाहा॒ग्नेरे॒वैतया᳚ प्रि॒यन्धामाव॑ रुन्द्ध


### मन्त्रः
विष्णु॑मुखा॒ वै दे॒वाश् छन्दो॑भिर् इ॒माल् लोँ॒कान॑नपज॒य्यम् अ॒भ्य॑जयन् ।  
यद्वि॑ष्णुक्र॒मान् क्रम॑ते॒ , विष्णु॑रे॒व भू॒त्वा यज॑मान॒श् छन्दो॑भिर् इ॒माल्लोँ॒कान॑नपज॒य्यम् अ॒भि ज॑यति ।  

विष्णो॒ क्रमो᳚ऽस्यभिमाति॒हेत्या॑ह ।  
गा॒य॒त्री वै पृ॑थि॒वी । त्रैष्ठु॑भम् अ॒न्तरि॑ख्षम् ।  
जाग॑ती॒ द्यौः । आनु॑ष्टुभी॒र् दिशः॑ ।  
छन्दो॑भिर् ए॒वेमाल्लोँ॒कान् ‌य॑थापू॒र्वम् अ॒भि ज॑यति ।  
प्र॒जाप॑तिर् अ॒ग्निम् अ॑सृजत ।  
सो᳚ऽस्माथ् सृ॒ष्ट परा॑ङैत् । [1]   
तमे॒तयाऽन्वै॒दक्र॑न्द॒द् इति॑ ।  
तया॒ वै सो᳚ऽग्ने प्रि॒यन्धामावा॑रुन्धे ।  
यदे॒ताम् अ॒न्वाहा॒ग्नेर् ए॒वैतया᳚ प्रि॒यन्धामाव॑ रुन्धे ।  

#### टीका
1पुनरप्यग्निकाण्डमेव - विष्णुमुखा इत्यादि ॥ विष्णुप्रधानभूताः देवाः अनपजय्यं अपजेतुं न शक्यत इति । 'अचो यत्', 'क्षय्यजय्यौ शक्यार्थे' इति अयादेशो निपात्यते । 'ययतोश्चातदर्थे' इति उत्तरपदान्तोदात्तत्वम् । विष्णुक्रमाः 'विष्णोः क्रमोसि' इत्यादयः । गायत्रीत्यादि । तदधीनजयत्वात् तदीयत्वम् । त्रिष्टुब्जगत्यनुष्टुप्शब्देभ्यः उत्सादित्वादञ् । विष्णुक्रमानन्तरं जपतीत्यर्थः ॥


### संयुक्तमन्त्रः
ईश्व॒रो वा ए॒ष परा᳚ङ्प्र॒दघो॒ यो वि॑ष्णुक्र॒मान्क्रम॑ते चत॒सृभि॒रा व॑र्तते च॒त्वारि॒ छन्दाꣳ॑सि॒

### मन्त्रः
ई॒श्व॒रो वा ए॒ष परा᳚ङ्प्र॒दघो॒ यो वि॑ष्णुक्र॒मान् क्रम॑ते ।  
च॒त॒सृभि॒रा व॑र्तते ।  
च॒त्वारि॒ छन्दाꣳ॑सि ।  

#### टीका
2ईश्वरो वा इत्यादि ॥ विष्णुक्रमाणां क्रमिता पराङेव प्रदघः प्रस्थातुमीश्वरः । दघेः 'ईश्वरे तोसुन्कसुनौ' इति कसुन् । चतसृभिरिति । 'अग्नेऽभ्यावर्तिन्' इत्यादिभिः चतसृभिः ऋग्भिः दक्षिणमंसमभिपर्यावर्तते । 'झल्युपोत्तमम्' इत्युपोत्तमस्योदात्तत्वम् ॥


### संयुक्तमन्त्रः
छन्दाꣳ॑सि॒ खलु॒ वा अ॒ग्ने प्रि॒या त॒नू प्रि॒यामे॒वास्य॑ त॒नुव॑म॒भि [2]  
प॒र्याव॑र्तते दख्षि॒णा प॒र्याव॑र्तते॒ स्वमे॒व वी॒र्य॑मनु॑ प॒र्याव॑र्तते॒ तस्मा॒द्दख्षि॒णोऽर्ध॑ आ॒त्मनो॑ वी॒र्या॑वत्त॒रोऽथो॑ आदि॒त्यस्यै॒वावृत॒मनु॑ प॒र्याव॑र्तते॒

### मन्त्रः
छन्दाꣳ॑सि॒ खलु॒ वा अ॒ग्ने प्रि॒या त॒नूः ।  
प्रि॒याम् ए॒वास्य॑ त॒नुव॑म॒भि प॒र्याव॑र्तते । [2]  
द॒ख्षि॒णा प॒र्याव॑र्तते ।  
स्वमे॒व वी॒र्य॑मनु॑ प॒र्याव॑र्तते ।  
तस्मा॒द् दख्षि॒णोऽर्ध॑ आ॒त्मनो॑ वी॒र्या॑वत्तरः ।  
अथो॑ आदि॒त्यस्यै॒वावृत॒मनु॑ प॒र्याव॑र्तते ।   

#### टीका
3छन्दांसि खल्वित्यादि ॥ प्रधानसाधनत्वात् शरीरमेवाग्नेः छन्दांसि । तस्मात् चतुस्सङ्ख्यान्वयात् प्रियामग्नेः तनुवमभिपर्यावर्तते । दक्षिणेत्यादि । गतम् । आत्मनः शरीरस्य वीर्यावत्तरः अतिशयेन वीर्यवान् । छान्दसं दीर्घत्वम् । अथो अपि च आदित्यस्यैवावृतं पर्यावृत्तिं अनु लक्षीकृत्य पर्यावर्तते । ननु अप्रदक्षिणमेव आदित्यो गच्छति - तथा हि, अश्विभ्यां दृष्टो भगवान् कतिपयदिवसव्यतिक्रमे भरण्यामुपलभ्यते, ततः कृत्तिकासु, सत्यं, इदं तु ध्रुवा धारात् हात् (?) क्षिप्रं ज्योतिश्चक्रं प्रदक्षिणं भ्रमति । तत्रस्थोऽयमपि भगवान् आराधनवशेन प्रदक्षिणं पर्यावर्तमानो लौकिकैः अभिमन्यते । तदभिप्रायमिदं ब्राह्मणमिति ॥


### संयुक्तमन्त्रः
शुन॒श्शेप॒माजी॑गर्तिँ॒व्वरु॑णोऽगृह्णा॒थ्स ए॒ताव्वाँ॑रु॒णीम॑पश्य॒त्तया॒ वै स आ॒त्मानँ॑व्वरुणपा॒शाद॑मुञ्च॒द्वरु॑णो॒ वा ए॒तङ्गृ॑ह्णाति॒ य उ॒खाम्प्र॑तिमु॒ञ्चत॒ उदु॑त्त॒मँव्व॑रुण॒ पाश॑म॒स्मदित्या॑हा॒त्मान॑मे॒वैतया᳚ [3]  
व॒रु॒ण॒पा॒शान्मु॑ञ्च॒त्या त्वा॑हार्‌ष॒मित्या॒हा ह्ये॑न॒ꣳ॒ हर॑ति ध्रु॒वस्ति॒ष्ठावि॑चाचलि॒रित्या॑ह॒ प्रति॑ष्ठित्यै॒ विश॑स्त्वा॒ सर्वा॑ वाञ्छ॒न्त्वित्या॑ह वि॒शैवैन॒ꣳ॒ सम॑र्धयत्य॒स्मिन्रा॒ष्ट्रमधि॑ श्र॒येत्या॑ह रा॒ष्ट्रमे॒वास्मि॑न्ध्रु॒वम॑क॒र्यङ्का॒मये॑त रा॒ष्ट्रꣳ स्या॒दिति॒ तम्मन॑सा ध्यायेद्रा॒ष्ट्रमे॒व भ॑वति [4]  
अग्रे॑ बृ॒हन्नु॒षसा॑मू॒र्ध्वो अ॑स्था॒दित्या॒हाग्र॑मे॒वैनꣳ॑ समा॒नाना᳚ङ्करोति निर्जग्मि॒वान्तम॑स॒ इत्या॑ह॒ तम॑ ए॒वास्मा॒दप॑ हन्ति॒ ज्योति॒षागा॒दित्या॑ह॒ ज्योति॑रे॒वास्मि॑न्दधाति


### मन्त्रः
शुन॒श्शेप॒माजी॑गर्तिँ॒व्वरु॑णोऽगृह्णात् ।   
स ए॒ताँव् वा॑रु॒णीम् अ॑पश्यत् ।  
तया॒ वै स आ॒त्मानँ॑व् वरुणपा॒शाद॑मुञ्चत् ।  
वरु॑णो॒ वा ए॒तङ् गृ॑ह्णाति॒ य उ॒खाम् प्र॑तिमु॒ञ्चत᳚ ।   
उदु॑त्त॒मँव् व॑रुण॒ पाश॑म॒स्मद् इत्या॑ह ।  
आ॒त्मान॑मे॒वैतया॑ वरुणपा॒शान् मु॑ञ्चति । [3]  
आ त्वा॑हार्‌ष॒म् इत्या॑ह ।  
आ ह्ये॑न॒ꣳ॒ हर॑ति ।  
ध्रु॒वस् ति॒ष्ठावि॑चाचलि॒र् इत्या॑ह ।  प्रति॑ष्ठित्यै ।  
"विश॑स्त्वा॒ सर्वा॑ वाञ्छन्तु" + इत्या॑ह ।  
वि॒शैवैन॒ꣳ॒ सम॑र्धयति ।  
"अ॒स्मिन् रा॒ष्ट्रमधि॑ श्रय" + इत्या॑ह ।  
रा॒ष्ट्रमे॒वास्मि॑न् ध्रु॒वम॑कः ।  
यङ्का॒मये॑त -  रा॒ष्ट्रꣳ स्या॒द् इति॒ , तम् मन॑सा ध्यायेत् ।   
रा॒ष्ट्रमे॒व भ॑वति । [4]  
अग्रे॑ बृ॒हन्न् उ॒षसा॑मू॒र्ध्वो अ॑स्था॒द् इत्या॑ह ।  
अग्र॑मे॒वैनꣳ॑ समा॒नाना᳚ङ्करोति ।  
नि॒र्ज॒ग्मि॒वान्तम॑स॒ इत्या॑ह ।  
तम॑ ए॒वास्मा॒दप॑ हन्ति ।  
ज्योति॒षागा॒दित्या॑ह॒ । ज्योति॑र् ए॒वास्मि॑न् दधाति ।  


#### टीका
4शुनश्शेपो नामाजीगर्तपुत्रः । वारुणीं 'उदुत्तमम्' इत्येतां अपश्यत् । तेन स एवास्य ऋषिः । अनया अस्य शिक्यपाशं मुञ्चते । शुनश्शेपस्य वनस्पत्यादित्वात् पूर्वोत्तरपदयोः युगपत् प्रकृतिस्वरत्वम् । आत्वाऽहार्षमिति । द्वाभ्यामेनं हरति । ध्रुवमकरिति । ध्रुवं अचलितं करोति । छान्दसो लुङ् । 'मन्त्रे घस' इति च्लेर्लुक् । ध्रुवत्वं राष्ट्रस्य नित्यसंबन्धः । नित्यं राष्ट्रं स्यादिति यावत् । अग्रमधिप्रधानम् । गतमन्यत् ॥


### संयुक्तमन्त्रः
चत॒सृभि॑स्सादयति च॒त्वारि॒ छन्दाꣳ॑सि॒ छन्दो॑भिरे॒वाति॑छन्दसोत्त॒मया॒ वर्ष्म॒ वा ए॒षा छन्द॑साँ॒य्यदति॑च्छन्दा॒ वर्ष्मै॒वैनꣳ॑ समा॒नाना᳚ङ्करोति॒ सद्व॑ती [5]  
भ॒व॒ति॒ स॒त्त्वमे॒वैन॑ङ्गमयति

### मन्त्रः
च॒त॒सृभि॑स्सादयति ।  च॒त्वारि॒ छन्दाꣳ॑सि । छन्दो॑भिरे॒व ।   
अति॑छन्दसोत्त॒मया᳚ ।  
वर्ष्म॒ वा ए॒षा छन्द॑साँ॒य् यदति॑च्छन्दाः ।  
वर्ष्मै॒वैनꣳ॑ समा॒नाना᳚ङ् करोति ।  
सद्व॑ती भवति । [5]  
स॒त्त्वमे॒वैन॑ङ्गमयति

#### टीका
5चतसृभिरिति ॥ अन्तर्वेद्येनमासादयति । छन्दोभिरेवेति । सादयतीत्येव । अतिच्छन्दसोत्तमयेति । सादयतीत्येव । 'हंसश्शुचिषत्' इति जगती अतिच्छन्दाः । उत्तमशब्द उञ्छादिः । वर्ष्म उच्छ्रायः । सद्वती सच्छब्दवती उत्तमा भवति । भूम्नि वतुप् ॥


### संयुक्तमन्त्रः
वाथ्स॒प्रेणोप॑ तिष्ठत ए॒तेन॒ वै व॑थ्स॒प्रीर्भा॑लन्द॒नो᳚ऽग्ने प्रि॒यन्धामावा॑रुन्द्धा॒ग्नेरे॒वैतेन॑ प्रि॒यन्धामाव॑ रुन्द्ध एकाद॒शम्भ॑वत्येक॒धैव यज॑माने वी॒र्य॑न्दधाति॒ स्तोमे॑न॒ वै दे॒वा अ॒स्मिल्लोँ॒क आ᳚र्ध्नुव॒ञ्छन्दो॑भिर॒मुष्मि॒न्स्तोम॑स्येव॒ खलु॒ वा ए॒तद्रू॒पँय्यद्वा᳚थ्स॒प्रँय्यद्वा᳚थ्स॒प्रेणो॑प॒तिष्ठ॑ते [6]  
इ॒ममे॒व तेन॑ लो॒कम॒भि ज॑य॒ति यद्वि॑ष्णुक्र॒मान्क्रम॑ते॒ऽमुमे॒व तैर्लो॒कम॒भि ज॑यति


### मन्त्रः
वा॒थ्स॒प्रेणोप॑ तिष्ठते ।  
ए॒तेन॒ वै व॑थ्स॒प्रीर्भा॑लन्द॒नो᳚ऽग्ने प्रि॒यन् धामावा॑रुन्धे ।  
अ॒ग्नेरे॒वैतेन॑ प्रि॒यन्धामाव॑ रुन्धे ।  
ए॒का॒द॒शम्भ॑वति ।  
ए॒क॒धैव यज॑माने वी॒र्य॑न्दधाति ।  
स्तोमे॑न॒ वै दे॒वा अ॒स्मिल्लोँ॒क आ᳚र्ध्नुव॒ञ् छन्दो॑भिर॒मुष्मिन्न्॑ ।  
स्तोम॑स्येव॒ खलु॒ वा ए॒तद् रू॒पँय् , यद् वा᳚थ्स॒प्रम् ।   
यद् वा᳚थ्स॒प्रेणो॑प॒तिष्ठ॑ते ।  
इ॒ममे॒व तेन॑ लो॒कम॒भि ज॑यति । [6]  
यद्वि॑ष्णुक्र॒मान् क्रम॑ते॒  ऽमुमे॒व तैर्लो॒कम॒भि ज॑यति ।  


#### टीका
6वात्सप्रेणेति ॥ 'दिवस्परि' इत्येकादशर्चं सूक्तं वात्सप्रम् । तेन उख्यं प्रातरग्निमुपतिष्ठते । अथास्य वात्सप्रत्वं निर्वक्ति - एतेन वा इत्यादि । वत्सप्रीर्नाम भलन्दनस्य पुत्रः । शिवाद्यणन्तः । एकादशर्चः परिमाणमस्येति स्तोमे डविधिः । किमस्य स्तोमस्य स्तोमत्वं यदाह - स्तोमेन वा इति । एकधैवेति । एकस्तोमत्वादेकादशानाम् ॥



### संयुक्तमन्त्रः
पूर्वे॒द्यु प्र क्रा॑मत्युत्तरे॒द्युरुप॑ तिष्ठते॒ तस्मा॒द्योगे॒ऽन्यासा᳚म्प्र॒जाना॒म्मनः॒ ख्षेमे॒ऽन्यासा॒न्तस्मा᳚द्यायाव॒रः ख्षे॒म्यस्ये॑शे॒ तस्मा᳚द्यायाव॒रः ख्षे॒म्यम॒ध्यव॑स्यति   


### मन्त्रः
पू॒र्वे॒द्युः प्र क्रा॑मत्य् उत्तरे॒द्युरुप॑ तिष्ठते ।  
तस्मा॒द् योगे॒ऽन्यासा᳚म् प्र॒जाना॒म् मनः॒ ख्षेमे॒ ऽन्यासा᳚म्  ।   
तस्मा᳚द् यायाव॒रः ख्षे॒म्यस्ये॑शे ।  
तस्मा᳚द् यायाव॒रः ख्षे॒म्यम् अ॒ध्यव॑स्यति ।  

#### टीका
7पूर्वेद्युरिति ॥ पूर्वस्मिन् अहनि प्रक्रामति विष्णुक्रमान् क्रामति । उत्तरेऽद्युः उत्तरेऽहनि उपतिष्ठते वात्सप्रेण । 'सद्यः परुत्' इत्यादौ द्वे एते निपात्येते । तस्मादित्यादि । गतम् । अलब्धस्य लाभो योगः, लब्धस्य पालनं क्षेमः । काश्चित्प्रजाः योगः श्रेयानिति मन्यन्ते या आर्जनशीला बहुव्ययाः । काश्चित् क्षेम एव श्रेयानिति मन्यन्ते या आर्जनशीला व्ययभीरवः । क्षेमेऽन्यासामिति । प्रजानां मन इत्येव । क्रमेणोपस्थानवैलक्षण्यहेतुकं प्रजानां मनः मनोवैलक्षण्यमिति । तस्मात् यायावरः यानशीलः यजमानः क्षेम्यस्य ईशे ईष्टे न योगमर्हति । 'यश्च यङः' इति वरच् । 'स्व औत्यक्षेभ्य स्येश' (?) इत्यादिना स्वार्थे क्षेमशब्दाद्यः । 'लोपस्त आत्मनेपदेषु' इति ईष्ट इत्यत्र तलोपः । यस्मात् एवं यायावरः क्षेममेवार्हति तस्मादेव यायावरः क्षेममेव कर्तुमध्यवस्यति न योगमितीत्याह । एवमत्र प्रयाणं कर्तव्यमिति सूचितं भवति ॥



### संयुक्तमन्त्रः
मु॒ष्टी क॑रोति॒ वाचँ॑य्यच्छति य॒ज्ञस्य॒ धृत्यै᳚ ॥ [7]  

### मन्त्रः
मु॒ष्टी क॑रोति ।  
वाचँ॑य् यच्छति ।  
य॒ज्ञस्य॒ धृत्यै᳚ ॥ [7]  

#### टीका
8मुष्टीत्यादि ॥ प्रकृतिवत् ॥

इति पञ्चमे द्वितीये प्रथमोनुवाकः ॥  


## अनुवाकः २

### संयुक्तमन्त्रः
अन्न॑प॒तेऽन्न॑स्य नो दे॒हीत्या॑हा॒ग्निर्वा अन्न॑पति॒स्स ए॒वास्मा॒ अन्न॒म्प्र य॑च्छत्यनमी॒वस्य॑ शु॒ष्मिण॒ इत्या॑हाय॒ख्ष्मस्येति॒ वावैतदा॑ह॒ प्र प्र॑दा॒तार॑न्तारिष॒ ऊर्ज॑न्नो धेहि द्वि॒पदे॒ चतु॑ष्पद॒ इत्या॑हा॒शिष॑मे॒वैतामा शा᳚स्त॒

### मन्त्रः
अन्न॑प॒तेऽन्न॑स्य नो दे॒हीत्या॑ह ।  
अ॒ग्निर्वा अन्न॑पतिः ।  
स ए॒वास्मा॒ अन्न॒म्प्र य॑च्छति ।  
अनमी॒वस्य॑ शु॒ष्मिण॒ इत्या॑ह ।  
ाय॒ख्ष्मस्येति॒ वावैतदा॑ह ।  
प्र प्र॑दा॒तार॑न्तारिष॒ ऊर्ज॑न्नो धेहि द्वि॒पदे॒ चतु॑ष्पद॒ इत्या॑ह ।  
आशिष॑मे॒वैतामा शा᳚स्ते ।  

#### टीका


### संयुक्तमन्त्रः

उदु॑ त्वा॒ विश्वे॑ दे॒वा इत्या॑ह प्रा॒णा वै विश्वे॑ दे॒वाः [8]  
प्रा॒णैरे॒वैन॒मुद्य॑च्छ॒तेऽग्ने॒ भर॑न्तु॒ चित्ति॑भि॒रित्या॑ह॒ यस्मा॑ ए॒वैन॑ञ्चि॒त्तायो॒द्यच्छ॑ते॒ तेनै॒वैन॒ꣳ॒ सम॑र्धयति चत॒सृभि॒रा सा॑दयति च॒त्वारि॒ छन्दाꣳ॑सि॒ छन्दो॑भिरे॒वाति॑च्छन्दसोत्त॒मया॒ वर्ष्म॒ वा ए॒षा छन्द॑साँ॒य्यदति॑च्छन्दा॒ वर्ष्मै॒वैनꣳ॑ समा॒नाना᳚ङ्करोति॒ सद्व॑ती भवति स॒त्त्वमे॒वैन॑ङ्गमयति॒ प्रेद॑ग्ने॒ ज्योति॑ष्मान् [9]  
या॒हीत्या॑ह॒ ज्योति॑रे॒वास्मि॑न्दधाति त॒नुवा॒ वा ए॒ष हि॑नस्ति॒ यꣳ हि॒नस्ति॒ मा हिꣳ॑सीस्त॒नुवा᳚ प्र॒जा इत्या॑ह प्र॒जाभ्य॑ ए॒वैनꣳ॑ शमयति॒


रख्षाꣳ॑सि॒ वा ए॒तद्य॒ज्ञꣳ स॑चन्ते॒ यदन॑ उ॒थ्सर्ज॒त्यक्र॑न्द॒दित्यन्वा॑ह॒ रख्ष॑सा॒मप॑हत्या॒ अन॑सा वह॒न्त्यप॑चितिमे॒वास्मि॑न्दधाति॒ तस्मा॑दन॒स्वी च॑ र॒थी चाति॑थीना॒मप॑चिततमौ [10]  
अप॑चितिमान्भवति॒ य ए॒वँव्वेद॑ स॒मिधा॒ऽग्निन्दु॑वस्य॒तेति॑ घृतानुषि॒क्तामव॑सिते स॒मिध॒मा द॑धाति॒ यथाति॑थय॒ आग॑ताय स॒र्पिष्व॑दाति॒थ्यङ्क्रि॒यते॑ ता॒दृगे॒व तद्गा॑यत्रि॒या ब्रा᳚ह्म॒णस्य॑ गाय॒त्रो हि ब्रा᳚ह्म॒णस्त्रि॒ष्टुभा॑ राज॒न्य॑स्य॒ त्रैष्टु॑भो॒ हि रा॑ज॒न्यो᳚ऽफ्सु भस्म॒ प्र वे॑शयत्य॒फ्सुयो॑नि॒र्वा अ॒ग्निस्स्वामे॒वैनँ॒य्योनि॑ङ्गमयति



ति॒सृभि॒ प्र वे॑शयति त्रि॒वृद्वै [11]  
अ॒ग्निर्यावा॑ने॒वाग्निस्तम्प्र॑ति॒ष्ठाङ्ग॑मयति॒ परा॒ वा ए॒षो᳚ऽग्निँव्व॑पति॒ यो᳚ऽफ्सु भस्म॑ प्रवे॒शय॑ति॒ ज्योति॑ष्मतीभ्या॒मव॑ दधाति॒ ज्योति॑रे॒वास्मि॑न्दधाति॒ द्वाभ्या॒म्प्रति॑ष्ठित्यै॒ परा॒ वा ए॒ष प्र॒जाम्प॒शून्‌व॑पति॒ यो᳚ऽफ्सु भस्म॑ प्रवे॒शय॑ति॒ पुन॑रू॒र्जा स॒ह र॒य्येति॒ पुन॑रु॒दैति॑ प्र॒जामे॒व प॒शूना॒त्मन्ध॑त्ते॒  



पुन॑स्त्वादि॒त्याः [12]  
रु॒द्रा वस॑व॒स्समि॑न्धता॒मित्या॑है॒ता वा ए॒तन्दे॒वता॒ अग्रे॒ समै᳚न्धत॒ ताभि॑रे॒वैन॒ꣳ॒ समि॑न्द्धे॒ बोधा॒ स बो॒धीत्युप॑ तिष्ठते बो॒धय॑त्ये॒वैन॒न्तस्मा᳚थ्सु॒प्त्वा प्र॒जा प्र बु॑ध्यन्ते यथास्था॒नमुप॑ तिष्ठते॒ तस्मा᳚द्यथास्था॒नम्प॒शव॒ पुन॒रेत्योप॑ तिष्ठन्ते ॥ [13]  


## अनुवाकः ३

### संयुक्तमन्त्रः
याव॑ती॒ वै पृ॑थि॒वी तस्यै॑ य॒म आधि॑पत्य॒म्परी॑याय॒ यो वै य॒मन्दे॑व॒यज॑नम॒स्या अनि॑र्याच्या॒ग्निञ्चि॑नु॒ते य॒मायै॑न॒ꣳ॒ स चि॑नु॒तेऽपे॒तेत्य॒ध्यव॑साययति य॒ममे॒व दे॑व॒यज॑नम॒स्यै नि॒र्याच्या॒त्मने॒ऽग्निञ्चि॑नुत

### मन्त्रः
याव॑ती॒ वै पृ॑थि॒वी तस्यै॑ य॒म आधि॑पत्य॒म् परी॑याय ।  
यो वै य॒मन्दे॑व॒यज॑नम् अ॒स्या अनि॑र्याच्या॒ग्निञ् चि॑नु॒ते , य॒मायै॑न॒ꣳ॒ स चि॑नुते ।  
अपे॒तेत्य॒ध्यव॑साययति ।  
य॒ममे॒व दे॑व॒यज॑नम॒स्यै नि॒र्याच्या॒त्मने॒ ऽग्निञ् चि॑नुते ।  

#### टीका
1यावती वा इत्यादि ॥ 'अपेत वीत' इति देवयजनाध्यवसानमन्त्रः । यममिति । 'अकथितं च' इति कर्मत्वम् ॥


### संयुक्तमन्त्रः
इष्व॒ग्रेण॒ वा अ॒स्या अना॑मृतमि॒च्छन्तो॒ नावि॑न्द॒न्ते दे॒वा ए॒तद्यजु॑रपश्य॒न्नपे॒तेति॒ यदे॒तेना᳚ध्यवसा॒यय॑ति [14]  
अना॑मृत ए॒वाग्निञ्चि॑नुत॒

### मन्त्रः
इष्व॒ग्रेण॒ वा अ॒स्या अना॑मृतमि॒च्छन्तो॒ नावि॑न्दन् ।  
ते दे॒वा ए॒तद् यजु॑रपश्यन्न् ।  
अपे॒तेति॒  
यदे॒तेना᳚ध्यवसा॒यय॒त्य् अना॑मृत ए॒वाग्निञ् चि॑नुते । [14]   

#### टीका
2इष्वग्रेणेति ॥ इष्वग्रमात्रया अस्याः सम्बन्धिनं एकदेशं अनामृतं अमृतैरपि रहितमिच्छन्तः अन्विच्छन्तोऽपि नाविन्दन् नालभन्त । अनामृत एवेति । प्रेतानामृतप [मृतादप] सारितत्वात् ॥

### संयुक्तमन्त्रः
उद्ध॑न्ति॒ यदे॒वास्या॑ अमे॒ध्यन्तदप॑ हन्त्य॒पोऽवो᳚ख्षति॒ शान्त्यै॒ सिक॑ता॒ नि व॑पत्ये॒तद्वा अ॒ग्नेर्वै᳚श्वान॒रस्य॑ रू॒पꣳ रू॒पेणै॒व वै᳚श्वान॒रमव॑ रुन्द्ध॒ ऊषा॒न्नि व॑पति॒ पुष्टि॒र्वा ए॒षा प्र॒जन॑नँ॒य्यदूषा॒ पुष्ट्या॑मे॒व प्र॒जन॑ने॒ऽग्निञ्चि॑नु॒तेऽथो॑ सं॒ज्ञान॑ ए॒व सं॒ज्ञान॒॒ ह्ये॑तत् [15]  
प॒शू॒नाँय्यदूषा॒

### मन्त्रः
उद्ध॑न्ति॒   
यदे॒वास्या॑ अमे॒ध्यन् तदप॑ हन्ति ।  
अ॒पोऽवो᳚ख्षति । शान्त्यै᳚ ।   
सिक॑ता॒ नि व॑पति ।  
ए॒तद् वा अ॒ग्नेर्वै᳚श्वान॒रस्य॑ रू॒पम् ।  
रू॒पेणै॒व वै᳚श्वान॒रमव॑ रुन्धे ।  
ऊषा॒न्नि व॑पति ।  पुष्टि॒र्वा ए॒षा प्र॒जन॑नँ॒य् यदूषाः᳚ ।  
पुष्ट्या॑मे॒व प्र॒जन॑ने॒ऽग्निञ्चि॑नुते ।  
अथो॑ सं॒ज्ञान॑ ए॒व ।  
सं॒ज्ञान॒ꣳ॒ ह्ये॑तत् प॒शू॒नाँय् यदूषाः᳚ ।  [15]

#### टीका
3उद्धन्तीत्यादि ॥ गतम् । सिकतादयः सम्भारा गार्हपत्यायतने निवप्तव्याः । पुष्टिर्वा इत्यादि । पुष्टिहेतवः प्रजननहेतवश्चोषाः, तादृशे प्रदेशे अग्निश्चितो भवति तेषां निवपनेन । अथो अपिच । संज्ञान एवेति । अग्निं चिनुत इत्येव । सम्यक् ज्ञायन्ते पशवो यैः तादृशा ऊषाः ॥


### संयुक्तमन्त्रः
द्यावा॑पृथि॒वी स॒हास्ता॒न्ते वि॑य॒ती अ॑ब्रूता॒मस्त्वे॒व नौ॑ स॒ह य॒ज्ञिय॒मिति॒ यद॒मुष्या॑ य॒ज्ञिय॒मासी॒त्तद॒स्याम॑दधा॒त्त ऊषा॑ अभव॒न्‌यद॒स्या य॒ज्ञिय॒मासी॒त्तद॒मुष्या॑मदधा॒त्तद॒दश्च॒न्द्रम॑सि कृ॒ष्णमूषा᳚न्नि॒वप॑न्न॒दो ध्या॑ये॒द्द्यावा॑पृथि॒व्योरे॒व य॒ज्ञिये॒ऽग्निञ्चि॑नुते॒

### मन्त्रः
द्यावा॑पृथि॒वी स॒हास्ताम् ।  
ते वि॑य॒ती अ॑ब्रूता॒म् ।  
अस्त्वे॒व नौ॑ स॒ह य॒ज्ञिय॒म् इति॑ ।   
यद॒मुष्या॑ य॒ज्ञिय॒मासी॒त् तद॒स्याम् अ॑दधा॒त् , त ऊषा॑ अभवन् ।  

यद॒स्या य॒ज्ञिय॒मासी॒त् तद॒मुष्या॑मदधा॒त् तद॒दश्च॒न्द्रम॑सि कृ॒ष्णम् ।  

ऊषा᳚न्नि॒वप॑न्न॒दो ध्या॑ये॒द् द्यावा॑पृथि॒व्योरे॒व य॒ज्ञिये॒ ऽग्निञ् चि॑नुते ।  

#### टीका
4द्यावापृथिवी इत्यादि ॥ वियती वियत्यौ विगच्छन्त्यौ । 'वा छन्दसि' इति पूर्वसवर्ण्दीर्घत्वम् । 'शतुरनुमः' इति नद्या उदात्तत्वम् । 'देवताद्वन्द्वे च' इति द्यावापृथिवीशब्द आद्युदात्तः । अस्त्वेवेति । नौ आवयोः यद्यज्ञियं यज्ञार्हं रूपं तत्सहैवास्त्विति विश्लेषारम्भे अब्रूताम् । यदित्यादि । गतम् । अदो ध्यायेदिति । यददः चन्द्रमसि कृष्णं तदिहास्त्विति ॥


### संयुक्तमन्त्रः
ऽयꣳ सो अ॒ग्निरिति॑ वि॒श्वामि॑त्रस्य [16]  
सू॒क्तम्भ॑वत्ये॒तेन॒ वै वि॒श्वामि॑त्रो॒ऽग्ने प्रि॒यन्धामावा॑रुन्द्धा॒ग्नेरे॒वैतेन॑ प्रि॒यन्धामाव॑ रुन्द्धे॒ छन्दो॑भि॒र्वै दे॒वास्सु॑व॒र्गँल्लो॒कमा॑य॒ञ्चत॑स्र॒ प्राची॒रुप॑ दधाति च॒त्वारि॒ छन्दाꣳ॑सि॒ छन्दो॑भिरे॒व तद्यज॑मानस्सुव॒र्गँल्लो॒कमे॑ति॒

### मन्त्रः
अ॒यꣳ सो अ॒ग्निरिति॑ वि॒श्वामि॑त्रस्य  सू॒क्तम् भ॑वति । [16]  
ए॒तेन॒ वै वि॒श्वामि॑त्रो॒ ऽग्ने प्रि॒यन्धामावा॑रुन्ध ।  
अ॒ग्नेर् ए॒वैतेन॑ प्रि॒यन्धामाव॑ रुन्धे ।  
छन्दो॑भि॒र् वै दे॒वास् सु॑व॒र्गँल् लो॒कमा॑यन् ।  
चत॑स्र॒ प्राची॒रुप॑ दधाति ।  
च॒त्वारि॒ छन्दाꣳ॑सि ।  
छन्दो॑भिरे॒व तद् यज॑मानस् सुव॒र्गँल् लो॒कम् ए॑ति ।  

#### टीका
5अयं स इत्यादि ॥ एतद्विश्वामित्रस्य सूक्तं षडृचम् । आद्याभिः चतसृभिः गार्हपत्यचितौ चतस्रः प्राचीर्याः पुनरिष्टकाः प्रतिमन्त्रमुपदधाति । 'मित्रे चर्षौ' इति पूर्वपदस्य दीर्घत्वम् । अन्तोदात्तत्वं च । चतुस्सङ्ख्यान्वयाच्छन्दोलाभः ॥


### संयुक्तमन्त्रः
तेषाꣳ॑ सुव॒र्गँल्लो॒कँय्य॒तान्दिश॒स्सम॑व्लीयन्त॒ ते द्वे पु॒रस्ता᳚थ्स॒मीची॒ उपा॑दधत॒ द्वे [17]  
प॒श्चाथ्स॒मीची॒ ताभि॒र्वै ते दिशो॑ऽदृꣳह॒न्॒यद्द्वे पु॒रस्ता᳚थ्स॒मीची॑ उप॒दधा॑ति॒ द्वे प॒श्चाथ्स॒मीची॑ दि॒शाँव्विधृ॑त्या॒ अथो॑ प॒शवो॒ वै छन्दाꣳ॑सि पशूने॒वास्मै॑ स॒मीचो॑ दधात्य

### मन्त्रः
तेषाꣳ॑ सुव॒र्गँल्लो॒कँय् य॒तान्दिश॒स् सम॑व्लीयन्त ।  
ते द्वे पु॒रस्ता᳚थ् स॒मीची॒ उपा॑दधत॒ , द्वे  प॒श्चाथ् स॒मीची᳚ । [17]  
ताभि॒र् वै ते दिशो॑ऽदृꣳहन् ।  
यद् द्वे पु॒रस्ता᳚थ् स॒मीची॑ उप॒दधा॑ति॒ द्वे प॒श्चाथ् स॒मीची᳚ ।   
दि॒शाँव् विधृ॑त्यै ।  
अथो॑ प॒शवो॒ वै छन्दाꣳ॑सि ।   
पशूने॒वास्मै॑ स॒मीचो॑ दधाति ।  

#### टीका
6तेषामिति ॥ देवानां यतां गच्छताम् । 'शतुरनुमः' इति विभक्तेरुदात्तत्त्वम् । समव्लीयन्त, व्ली विशरणे । त इति । देवाः पुरस्तात् पूर्वस्यां दिशि द्वे इष्टके सङ्गते दक्षिणामुत्तरां चोपादधत 'चिदसि, परिचिदसि' इत्याभ्याम् । ताभिः इष्टकाभिः । अथो अपि च । चतुस्सङ्ख्यान्वयात् पश्चात्तु [पशुसाधन] छन्दोलाभः ॥


### संयुक्तमन्त्रः
अ॒ष्टावुप॑ दधात्य॒ष्टाख्ष॑रा गाय॒त्री गा॑य॒त्रो᳚ऽग्निर्यावा॑ने॒वाग्निस्तञ्चि॑नुते॒ऽष्टावुप॑ दधात्य॒ष्टाख्ष॑रा गाय॒त्री गा॑य॒त्री सु॑व॒र्गँल्लो॒कमञ्ज॑सा वेद सुव॒र्गस्य॑ लो॒कस्य॑ [18]  
प्रज्ञा᳚त्यै॒

### मन्त्रः
अ॒ष्टावुप॑ दधाति ।  
अ॒ष्टाख्ष॑रा गाय॒त्री ।  
गा॒य॒त्रो᳚ऽग्निः यावा॑ने॒वाग्निस् तञ्चि॑नुते ।   
अ॒ष्टावुप॑ दधाति ।  
अ॒ष्टाख्ष॑रा गाय॒त्री ।  
गा॒य॒त्री सु॑व॒र्गँल् लो॒कमञ्ज॑सा वेद ।  
सु॒व॒र्गस्य॑ लो॒कस्य॒ प्रज्ञा᳚त्यै । [18]  

#### टीका
7अष्टावित्यादि ॥ गतम् । अञ्जसेति । ऋजुना मार्गेण ॥


### संयुक्तमन्त्रः
त्रयो॑दश लोकम्पृ॒णा उप॑ दधा॒त्येक॑विꣳशति॒स्सम्प॑द्यन्ते प्रति॒ष्ठा वा ए॑कवि॒ꣳ॒श प्र॑ति॒ष्ठा गार्‌ह॑पत्य एकवि॒ꣳ॒शस्यै॒व प्र॑ति॒ष्ठाङ्गार्‌ह॑पत्य॒मनु॒ प्रति॑ तिष्ठति॒ प्रत्य॒ग्निञ्चि॑क्या॒नस्ति॑ष्ठति॒ य ए॒वँव्वेद॒

### मन्त्रः
त्रयो॑दश लोकम्पृ॒णा उप॑ दधाति ।   
एक॑विꣳशति॒स् सम्प॑द्यन्ते ।  
प्र॒ति॒ष्ठा वा ए॑कवि॒ꣳ॒श , प्र॑ति॒ष्ठा गार्‌ह॑पत्य ।  
ए॒क॒वि॒ꣳ॒शस्यै॒व प्र॑ति॒ष्ठाङ् गार्‌ह॑पत्य॒म् अनु॒ प्रति॑ तिष्ठति ।  
प्रत्य॒ग्निञ् चि॑क्या॒नस् ति॑ष्ठति॒ य ए॒वँव् वेद॑ ।  

#### टीका
8त्रयोदशेति ॥ इमावष्टौ एका चितिः । त्रयोदशभिः लोकंपृणाभिः प्रदक्षिणं चिनोति 'लोकं पृण' इत्यनया । लोकं स्थानं अन्याभिः अनाक्रान्तमवकाशं पृणति पूरयतीति लोकंपृणा । इगुपधलक्षणः कः । छान्दसो द्वितीयाया अलुक् । 'लोकस्य पृणे मुम्वक्तव्यः' इति मुम् । त्रयश्च दश च त्रयोदश । 'सङ्ख्या' इति पूर्वपदप्रकृतिस्वरत्वम् । एकविंशतिरिति । प्रतिष्ठेति । तद्धेतुत्वात्ताच्छब्द्यम् । एकविंशस्य प्रतिष्ठां गार्हपत्यं च अनुप्रतिष्ठितो भवति । एवं वेदिता अग्निं चितवान् प्रतिष्ठितो भवति । 'विभाषा चेः' इति लिटि कुत्वम् ॥


### संयुक्तमन्त्रः
पञ्च॑चितीकञ्चिन्वीत प्रथ॒मञ्चि॑न्वा॒न पाङ्क्तो॑ य॒ज्ञ पाङ्क्ताः᳚ प॒शवो॑ य॒ज्ञमे॒व प॒शूनव॑ रुन्द्धे॒ त्रिचि॑तीकञ्चिन्वीत द्वि॒तीय॑ञ्चिन्वा॒नस्त्रय॑ इ॒मे लो॒का ए॒ष्वे॑व लो॒केषु॑ [19]  
प्रति॑ तिष्ठ॒त्येक॑चितीकञ्चिन्वीत तृ॒तीय॑ञ्चिन्वा॒न ए॑क॒धा वै सु॑व॒र्गो लो॒क ए॑क॒वृतै॒व सु॑व॒र्गँल्लो॒कमे॑ति॒ पुरी॑षेणा॒भ्यू॑हति॒ तस्मा᳚न्मा॒ꣳ॒सेनास्थि॑ छ॒न्नन्न दु॒श्चर्मा॑ भवति॒ य ए॒वँव्वेद॒

### मन्त्रः
पञ्च॑चितीकञ् चिन्वीत प्रथ॒मञ् चि॑न्वा॒नः ।  
पाङ्क्तो॑ य॒ज्ञ । पाङ्क्ताः᳚ प॒शवः॑ ।  
य॒ज्ञमे॒व प॒शूनव॑ रुन्धे ।  
त्रिचि॑तीकञ् चिन्वीत द्वि॒तीय॑ञ् चिन्वा॒नः ।  
त्रय॑ इ॒मे लो॒का ए॒ष्वे॑व लो॒केषु॑ प्रति॑ तिष्ठति ।[19]   
एक॑चितीकञ् चिन्वीत तृ॒तीय॑ञ् चिन्वा॒नः ।  
ए॒क॒धा वै सु॑व॒र्गो लो॒क ।  
ए॒क॒वृतै॒व सु॑व॒र्गँल् लो॒कम् ए॑ति ।  
पुरी॑षेणा॒भ्यू॑हति ।  
तस्मा᳚न् मा॒ꣳ॒सेनास्थि॑ छ॒न्नम् ।  
न दु॒श्चर्मा॑ भवति॒ य ए॒वँव् वेद॑ ।  

#### टीका
9पञ्चचितीकमिति ॥ 'चितेः कपि' इति दीर्घत्वम् । पाङ्क्तो यज्ञ इति । धानादिपञ्चकसाध्यत्वात् । पङ्क्तिशब्द उत्सादिः । एकधेति । एकेन प्रकारेण वर्तन्ते । एकवृतैवेति । एकधैव वृताम् । पुरीषेणेति । पुरीषया मृत्तिकया । दुश्चर्मेति । 'परादिश्छन्दसि' इत्युत्तरपदाद्युदात्तत्वम् ॥


### संयुक्तमन्त्रः
पञ्च॒ चित॑यो भवन्ति प॒ञ्चभि॒ पुरी॑षैर॒भ्यू॑हति॒ दश॒ सम्प॑द्यन्ते॒ दशा᳚ख्षरा वि॒राडन्नँ॑व्वि॒राड्वि॒राज्ये॒वान्नाद्ये॒ प्रति॑ तिष्ठति ॥ [20]  

### मन्त्रः
पञ्च॒ चित॑यो भवन्ति ।  
प॒ञ्चभि॒ पुरी॑षैर् अ॒भ्यू॑हति ।  
दश॒ सम्प॑द्यन्ते ।  
दशा᳚ख्षरा वि॒राट् ।  
अन्नँ॑व् वि॒राट् ।  
वि॒राज्य् ए॒वान्नाद् ये॒ प्रति॑ तिष्ठति ॥ [20]  

#### टीका
10पञ्च चितय इत्यादि ॥ गतम् । 'झल्युपोत्तमम्' इति उपोत्तमस्योदात्तत्वम् ॥

इति पञ्चमे द्वितीये तृतीयोनुवाकः ॥  


## अनुवाकः ४


### संयुक्तमन्त्रः
वि वा ए॒तौ द्वि॑षाते॒ यश्च॑ पु॒राग्निर्यश्चो॒खाया॒ꣳ॒ समि॑त॒मिति॑ चत॒सृभि॒स्सन्नि व॑पति

### मन्त्रः
वि वा ए॒तौ द्वि॑षाते॒ यश्च॑ पु॒राग्निर् यश्चो॒खाया᳚म् ।   
समि॑त॒म् इति॑ चत॒सृभि॒स् सन्नि व॑पति ।  

#### टीका
1वि वा इत्यादि ॥ पुरातनो गार्हपत्याग्निः प्रतिसमेधीयः उख्योऽन्यः । एतौ सह न्युप्यमानौ द्विषाते । तस्मात् 'समितं' इति चतसृभिः संनिवपति । एतदुक्तं भवति - उख्यमध्वर्युरादत्ते । प्रतिसमेधनीयं प्रतिप्रस्थाता । तौ पुरस्तात् प्रत्यञ्चौ गार्हपत्यचितौ अग्नी संनिवपत इति ॥


### संयुक्तमन्त्रः
च॒त्वारि॒ छन्दाꣳ॑सि॒ छन्दाꣳ॑सि॒ खलु॒ वा अ॒ग्ने प्रि॒या त॒नू प्रि॒ययै॒वैनौ॑ त॒नुवा॒ सꣳ शा᳚स्ति॒ समि॑त॒मित्या॑ह॒ तस्मा॒द्ब्रह्म॑णा ख्ष॒त्रꣳ समे॑ति॒ यथ्स॒न्न्युप्य॑ वि॒हर॑ति॒ तस्मा॒द्ब्रह्म॑णा ख्ष॒त्रँव्व्ये᳚त्य्

### मन्त्रः
च॒त्वारि॒ छन्दाꣳ॑सि॒ ।   
छन्दाꣳ॑सि॒ खलु॒ वा अ॒ग्ने प्रि॒या त॒नूः ।  
प्रि॒ययै॒वैनौ॑ त॒नुवा॒ सꣳ शा᳚स्ति ।  
समि॑त॒म् इत्या॑ह ।  
तस्मा॒द् ब्रह्म॑णा ख्ष॒त्रꣳ समे॑ति ।  
यथ्स॒न्न्युप्य॑ वि॒हर॑ति ।  
तस्मा॒द् ब्रह्म॑णा ख्ष॒त्रँव् व्ये᳚ति ।  

#### टीका
2चत्वारीत्यीदि ॥ गतम् । तस्मादिति । अग्न्योः सुसङ्गतत्वेन ब्रह्मक्षत्रयोः सुसङ्गतत्वम् । व्येतीति । संन्युप्य सह न्युप्य विहरणात् ब्रह्माधीनप्रकाशं पृथक्त्वेन स्थितं क्षत्रमिति ॥


### संयुक्तमन्त्रः
ऋ॒तुभिः॑ [21]  
वा ए॒तन्दी᳚ख्षयन्ति॒ स ऋ॒तुभि॑रे॒व वि॒मुच्यो॑ मा॒तेव॑ पु॒त्रम्पृ॑थि॒वी पु॑री॒ष्य॑मित्या॑ह॒र्तुभि॑रे॒वैन॑न्दीख्षयि॒त्वर्तुभि॒र्वि मु॑ञ्चति वैश्वान॒र्या शि॒क्य॑मा द॑त्ते स्व॒दय॑त्ये॒वैन॑न्

### मन्त्रः
ऋ॒तुभि॒र्  वा ए॒तन् दी᳚ख्षयन्ति । [21]  
स ऋ॒तुभि॑रे॒व वि॒मुच्यः॑ ।  
मा॒तेव॑ पु॒त्रम् पृ॑थि॒वी पु॑री॒ष्य॑म् इत्या॑ह ।  
ऋ॒तुभि॑रे॒वैन॑न् दीख्षयि॒त्वर्तुभि॒र् वि मु॑ञ्चति ।  
वै॒श्वा॒न॒र्याशि॒क्य॑मा द॑त्ते ।  
स्व॒दय॑त्य् ए॒वैन॑त् ।  


#### टीका
3ऋतुभिर्वा इत्यादि ॥ यथोक्तं 'षड्भिर्दीक्षयति' इत्यादि । स इदानीं ऋतुभिरेव विमुच्यः विमोक्तव्यः । छान्दसः क्विप् । तस्मात् 'मातेव पुत्रं' इति शिक्यात् उखां निरूहति । अग्नियजमानयोरभेद उपचर्यते । ऋतुभिरेव कृतदीक्षस्य ऋतुभिरेव विमोकः कृतो भवति 'ऋतुभिः सविदानः' इति दर्शनात् । संवेदनमैकमत्यम् । स्वदयत्येवेति । वैश्वानरसम्बन्धात् स्वाद्वेव करोत्येनच्छिक्यं यजमानस्य ॥


### संयुक्तमन्त्रः
नैर्‌ऋ॒ती कृ॒ष्णास्ति॒स्रस्तुष॑पक्वा भवन्ति॒ निर्‌ऋ॑त्यै॒ वा ए॒तद्भा॑ग॒धेयँ॒य्यत्तुषा॒ निर्‌ऋ॑त्यै रू॒पङ्कृ॒ष्णꣳ रू॒पेणै॒व निर्‌ऋ॑तिन्नि॒रव॑दयत

### मन्त्रः
नै॒र्॒ऋ॒ती कृ॒ष्णास् ति॒स्रस् तुष॑पक्वा भवन्ति ।   
निर्‌ऋ॑त्यै॒ वा ए॒तद् भा॑ग॒धेयँ॒य् यत् तुषा॒ निर्‌ऋ॑त्यै रू॒पङ्कृ॒ष्णम् ।  
रू॒पेणै॒व निर्‌ऋ॑तिन् नि॒रव॑दयते ।  

#### टीका
4नैरृतीरित्यादि ॥ नैरृत्यः । पूर्ववत्पूर्वसवर्णदीर्घत्वम् । तिस्र इति । 'तिसृभ्यो जसः' इति उदात्तत्वम् । तुषैः पक्वाः तुषपक्वाः । तृतीयायाः पूर्वपदप्रकृतिस्वरत्वम् । निरृत्या इति षष्ठ्यर्थे चतुर्थी । निरवदयत इति । निपूर्वात्सा(?) निस्सारयति । रूपेणेति । रूपानुसारेण गच्छति ॥


### संयुक्तमन्त्रः
इ॒मान्दिशँ॑य्यन्त्ये॒षा [22]  
वै निर्‌ऋ॑त्यै॒ दिख्स्वाया॑मे॒व दि॒शि निर्‌ऋ॑तिन्नि॒रव॑दयते॒

### मन्त्रः
इ॒मान् दिशँ॑य् यन्ति ।  
ए॒षा  वै निर्‌ऋ॑त्यै॒ दिक् । [22]   
स्वाया॑मे॒व दि॒शि निर्‌ऋ॑तिन् नि॒रव॑दयते ।  

#### टीका
5इमामिति ॥ दक्षिणापरामङ्गुल्या निर्दिशति । एषा वा इत्यादि । गतम् ॥


### संयुक्तमन्त्रः
स्वकृ॑त॒ इरि॑ण॒ उप॑ दधाति प्रद॒रे वै॒तद्वै निर्‌ऋ॑त्या आ॒यत॑न॒॒ स्व ए॒वायत॑ने॒ निर्‌ऋ॑तिन्नि॒रव॑दयते

### मन्त्रः
स्वकृ॑त॒ इरि॑ण॒ उप॑ दधाति प्रद॒रे वा᳚ ।   
ए॒तद्वै निर्‌ऋ॑त्या आ॒यत॑नम् ।  
स्व ए॒वायत॑ने॒ निर्‌ऋ॑तिन् नि॒रव॑दयते ।  

#### टीका
6स्वकृत इरिण इति ॥ नैसर्गिकमूषरम् । प्रदरो भूमिबिलम् । तत्र तास्तिस्र इष्टका उपदधाति ॥

### संयुक्तमन्त्रः
शि॒क्य॑म॒भ्युप॑ दधाति नैर्‌ऋ॒तो वै पाश॑स्सा॒ख्षादे॒वैन॑न्निर्‌ऋतिपा॒शान्मु॑ञ्चति ति॒स्र उप॑ दधाति त्रेधाविहि॒तो वै पुरु॑षो॒ यावा॑ने॒व पुरु॑ष॒स्तस्मा॒न्निर्‌ऋ॑ति॒मव॑ यजते॒

### मन्त्रः
शि॒क्य॑म॒भ्युप॑ दधाति ।   
नै॒र्॒ऋ॒तो वै पाशः॑ ।  
सा॒ख्षाद् ए॒वैन॑न् निर्‌ऋतिपा॒शान् मु॑ञ्चति ।  
ति॒स्र उप॑ दधाति ।  
त्रे॒धा॒वि॒हि॒तो वै पुरु॑षः ।   
यावा॑ने॒व पुरु॑ष॒स् तस्मा॒न् निर्‌ऋ॑ति॒मव॑ यजते ।  

#### टीका
7शिक्यमिति ॥ शिक्यसमीपे पराचीरुपदधाति 'नमस्सुते निरृते' इति तिसृभिः । तिस्र इति स्रादेशोन्तोदात्त इष्यते । 'उदात्तयणः' इति शस उदात्तत्वम् । त्रेधेति । त्रिभिः देहभागैः ऊर्ध्वाधोमध्यभागैः ॥


### संयुक्तमन्त्रः
परा॑ची॒रुप॑ [23]  
द॒धा॒ति॒ परा॑चीमे॒वास्मा॒न्निर्‌ऋ॑ति॒म्प्र णु॑द॒तेऽप्र॑तीख्ष॒मा य॑न्ति॒ निर्‌ऋ॑त्या अ॒न्तर्‌हि॑त्यै

### मन्त्रः
परा॑ची॒रुप॑ दधाति ।[23]  
परा॑चीम् ए॒वास्मा॒न् निर्‌ऋ॑ति॒म् प्र णु॑दते ।
अप्र॑तीख्ष॒मा य॑न्ति ।  
निर्‌ऋ॑त्या अ॒न्तर्‌हि॑त्यै ।  

#### टीका
8पराचीरिति ॥ प्रत्यग्र इति । पराचीमिति । अपुनरावृत्ताम् । अप्रतीक्षमिति । पृष्ठतः प्रतिनिवृत्तां रक्षणमकुर्वन्तः आगच्छन्ति । आभीक्ष्ण्ये णमुल् । अन्तर्हीत्या इति । ''अन्तरपरिग्रह' इति गतित्वात् 'तादौ च' इति गतेः प्रकृतिस्वत्वम् ॥


### संयुक्तमन्त्रः
मार्जयि॒त्वोप॑ तिष्ठन्ते मेध्य॒त्वाय॒ गार्‌ह॑पत्य॒मुप॑ तिष्ठन्ते निर्‌ऋतिलो॒क ए॒व च॑रि॒त्वा पू॒ता दे॑वलो॒कमु॒पाव॑र्तन्त॒ एक॒योप॑ तिष्ठन्त एक॒धैव यज॑माने वी॒र्य॑न्दधति नि॒वेश॑नस्स॒ङ्गम॑नो॒ वसू॑ना॒मित्या॑ह प्र॒जा वै प॒शवो॒ वसु॑ प्र॒जयै॒वैन॑म्प॒शुभि॒स्सम॑र्धयन्ति ॥ [24]  

### मन्त्रः
मा॒र्ज॒यि॒त्वोप॑ तिष्ठन्ते   
मे॒ध्य॒त्वाय॑ ।  
गार्‌ह॑पत्य॒मुप॑ तिष्ठन्ते   
नि॒र्॒ऋ॒ति॒लो॒क ए॒व च॑रि॒त्वा पू॒ता दे॑वलो॒कम् उ॒पाव॑र्तन्त ।  
एक॒योप॑ तिष्ठन्ते ।  
ए॒क॒धैव यज॑माने वी॒र्य॑न् दधति ।  
नि॒वेश॑नस् स॒ङ्गम॑नो॒ वसू॑ना॒म् इत्या॑ह ।  
प्र॒जा वै प॒शवो॒ वसु॑ ।  
प्र॒जयै॒वैन॑म् प॒शुभि॒स् सम॑र्धयन्ति ॥ [24]  

#### टीका
9मार्जयित्वोप तिष्ठन्ते इति ॥ 'असुन्वन्तं' इति द्वाभ्यां निर्ऋतिमुपतिष्ठते । गार्हपत्यमिति । 'निवेशनः' इत्येतया । निर्ऋतिलोक एवेत्यादि । गतम् ॥

इति पञ्चमे द्वितीये चतुर्थोनुवाकः ॥  


## अनुवाकः ५

### संयुक्तमन्त्रः
पु॒रु॒ष॒मा॒त्रेण॒ वि मि॑मीते य॒ज्ञेन॒ वै पुरु॑ष॒स्सम्मि॑तो यज्ञप॒रुषै॒वैनँ॒व्वि मि॑मीते॒ यावा॒न्पुरु॑ष ऊ॒र्ध्वबा॑हु॒स्तावा᳚न्भवत्ये॒ताव॒द्वै पुरु॑षे वी॒र्य॑व्वीँ॒र्ये॑णै॒वैनँ॒व्वि मि॑मीते

### मन्त्रः
पु॒रु॒ष॒मा॒त्रेण॒ वि मि॑मीते ।  
य॒ज्ञेन॒ वै पुरु॑ष॒स् सम्मि॑तः ।  
य॒ज्ञ॒प॒रुषै॒वैनँ॒व् वि मि॑मीते ।  
यावा॒न् पुरु॑ष ऊ॒र्ध्वबा॑हु॒स् तावा᳚न् भवति ।  
ए॒ताव॒द् वै पुरु॑षे वी॒र्य᳚म् ।  
वी॒र्ये॑णै॒वैनँ॒व् वि मि॑मीते ।  

#### टीका
1अथाग्निविमानमारभ्यते - पुरुषमात्रेणेति ॥ पुरुषप्रमाणेन वेणुना अग्निं विमिमीते । 'प्रमाणे द्वयसच्' इत्यादिना मात्नच् । यज्ञेन सम्मितः तुल्यः पुरुषः । तस्माद्यज्ञपरुषा यज्ञपर्वणा यज्ञमात्रयैव अग्निविमानं कृतं भवति । यावानिति । यावान् पुरुषो यजमानः अग्निं चेष्यमाण ऊर्ध्वबाहुर्भवति तावान् तत्परिमाणो वेणुर्भवति । तावता वेणुना अग्निं विमिमीते । एतावद्वा इति । यावानूर्ध्वबाहुः तावत्येव पुरुषस्य वीर्यं समाप्तं नातः परं क्रमते । एवमत्र पञ्चारत्निः पुरुषो बोधितो भवति ॥


### संयुक्तमन्त्रः
प॒ख्षी भ॑वति॒ न ह्य॑प॒ख्ष पति॑तु॒मर्‌ह॑त्यर॒त्निना॑ प॒ख्षौ द्राघी॑याꣳसौ भवत॒स्तस्मा᳚त्प॒ख्षप्र॑वयाꣳसि॒ वयाꣳ॑सि

### मन्त्रः
प॒ख्षी भ॑वति ।  
न ह्य॑प॒ख्ष पति॑तु॒मर्‌ह॑ति ।  
अ॒र॒त्निना॑ प॒ख्षौ द्राघी॑याꣳसौ भवतः ।   
तस्मा᳚त् प॒ख्षप्र॑वयाꣳसि॒ वयाꣳ॑सि ।  

#### टीका
2पक्षीति ॥ 'वयसां वा एष प्रतिमया चीयते' इति । अत्र हेतुमाह - न हीति अरत्निनेत्यादि । चतुर्विंशतिरङ्गुलयोऽरत्निः । तदर्धं प्रादेशः । अरत्निना पक्षौ द्राघीयांसौ दीर्घतरौ पुरुसौ भवतः । प्रियस्थिरादिना दीर्घादेशः । यथोक्तां - 'चतुर आत्मनि पुरुषानव मिमीते पुरुषं दक्षिणे पक्षे पुरुषं पूच्छे पुरुषमुत्तरेऽरत्निना दक्षिणतो दक्षिणं पक्षं प्रवर्धयत्येवमुत्तरत उत्तरं प्रादेशेन वितस्त्या वा पश्चात्पुच्छं 'इति । स एष सप्तविधः प्राकृतोऽग्निः अत्रैकविधप्रभृतयः एकशतविधान्ता अग्नयः । तत्र सप्तविधबोधितानि पुच्छादिन्यूनानां एकविधानि नाना भवन्ति । अष्टविधप्रभृतीनां यदन्यत्सप्तभ्यः तत्सप्तधा विभज्य प्रतिपुरुषमावेशयेत्, प्रकृतिविकारस्य आश्रितत्वात् । तस्मादिति । पक्षयोः प्रवयांसि भूतानि प्रभूतबन्धानि पक्षप्रवयांसि । सप्तमीपूर्वपदप्रकृतिस्वरत्वम् । वयांसि पक्षिणः ॥


### संयुक्तमन्त्रः
व्याममा॒त्रौ प॒ख्षौ च॒ पुच्छ॑ञ्च भवत्ये॒ताव॒द्वै पुरु॑षे वी॒र्य᳚म् [25]  
वी॒र्य॑सम्मितो॒ वेणु॑ना॒ वि मि॑मीत आग्ने॒यो वै वेणु॑स्सयोनि॒त्वाय॒ यजु॑षा युनक्ति॒ यजु॑षा कृषति॒ व्यावृ॑त्त्यै

### मन्त्रः
व्या॒म॒मा॒त्रौ प॒ख्षौ च॒ पुच्छ॑ञ्च भवति ।  
ए॒ताव॒द्वै पुरु॑षे वी॒र्यँ॑व् वी॒र्य॑सम्मितः। [25]  
वेणु॑ना॒ वि मि॑मीते ।  
आ॒ग्ने॒यो वै वेणुः॑ ।  
सयोनि॒त्वाय॑ ।  
यजु॑षा युनक्ति ।  
यजु॑षा कृषति ।  व्यावृ॑त्त्यै ।  

#### टीका
3व्याममात्राविति ॥ पञ्चारत्निर्व्यामः । चतुररत्निरित्येके । व्याममात्रौ पक्षौ भवत इति । वक्ष्यमाणस्य नतिः पुच्छं च भवति । व्याममात्रस्य प्रकृतस्य नतिः । यद्वा - व्याममात्रौ पक्षौ व्याममात्रं पुच्छं तदिदं भवति । नपुंसकस्य शेषः एकवद्भावस्य । वीर्यसम्मित इति । वीर्येर्णैव संमितोऽग्निर्भवति । 'तृतीया कर्मणि' इति पूर्वपदप्रकृतिस्वरत्वम् । आग्नेय इति । अग्नेस्स्वभूतः । 'सर्वत्राग्निकलिभ्याम्' इति ढक् । यथोक्तम् - 'अग्निर्देवेभ्यो निलायत स वेणं प्राविशत्' इति । यजुषेति । मन्त्रेण योजनं लक्षणं च कुर्यात् लौकिकव्यावृत्त्यर्थाम् । यजुश्शब्दो मन्त्रवचनः, यथा 'व्यृद्धं वा एतद्यज्ञस्य यदयजुष्केण क्रियते' इति । त्रत्र हि 'इमामगृभ्णन्' इति मन्त्रो यजुश्शब्देनोच्यते । एतदुक्तं भवति - 'सीरा युंजन्ति' इति द्वाभ्यां सीरं युनक्ति । 'लाङ्गलं पवीरवम्' इति द्वाभ्यां कृषति ॥


### संयुक्तमन्त्रः
षड्ग॒वेन॑ कृषति॒ षड्वा ऋ॒तव॑ ऋ॒तुभि॑रे॒वैन॑ङ्कृषति॒ यद्द्वा॑दशग॒वेन॑ सँव्वथ्स॒रेणै॒व

### मन्त्रः
ष॒ड्ग॒वेन॑ कृषति ।  
षड्वा ऋ॒तवः॑ ।  
ऋ॒तुभि॑र् ए॒वैन॑ङ्कृषति ।  
यद् द्वा॑दशग॒वेन॑ सँव्वथ्स॒रेणै॒व ।  

#### टीका
4षड्गवेनेति ॥ षण्णां गवां समाहार इति षड्गवम् । 'गोरतद्धित लुकि' इत्यच् समासान्तः । यद्द्वादशगवेनेति । कृषतीत्येव । संवत्सरेणैवेति । कर्षणं कृतं भवति ॥


### संयुक्तमन्त्रः
इयँव्वा अ॒ग्नेर॑तिदा॒हाद॑बिभे॒थ्सैतद्द्वि॑गु॒णम॑पश्यत्कृ॒ष्टञ्चाकृ॑ष्टञ्च॒ ततो॒ वा इ॒मान्नात्य॑दह॒द्यत्कृ॒ष्टञ्चाकृ॑ष्टञ्च [26]  
भव॑त्य॒स्या अन॑तिदाहाय द्विगु॒णन्त्वा अ॒ग्निमुद्य॑न्तुमर्‌ह॒तीत्या॑हु॒र्यत्कृ॒ष्टञ्चाकृ॑ष्टञ्च॒ भव॑त्य॒ग्नेरुद्य॑त्या

### मन्त्रः
इयँव्वा अ॒ग्नेर॑तिदा॒हाद॑बिभेत् ।  
सैतद् द्वि॑गु॒णम् अ॑पश्यत् , कृ॒ष्टञ् चाकृ॑ष्टञ् च ।  
ततो॒ वा इ॒मान्नात्य॑दहत् ।   
यत्कृ॒ष्टञ्चाकृ॑ष्टञ्च॒  भव॑ति । [26]  
अ॒स्या अन॑तिदाहाय ।  
द्वि॒गु॒णन्त्वा अ॒ग्निमुद्य॑न्तुमर्‌हति + इत्या॑हुः ।  
यत्कृ॒ष्टञ्चाकृ॑ष्टञ्च॒ भव॑ति ।  
अ॒ग्नेरुद्य॑त्यै ।  

#### टीका
5इयं वा इत्यादि ॥ द्वौ गुणौ द्विगुणम् । कृष्टं कृष्टलक्षणं अतिदाहनिवृत्त्यै भवति पृथिव्याः । द्विगुणमिति । द्वौ गुणौ अग्निमुद्यन्तुं उत्थापयितुं अर्हतः योग्यौ भवतः नैकः ; अनौचित्यभयात्, अशक्तेर्वा । तस्मान्न द्वैगुण्यं अग्नेरुद्यमनाय ॥


### संयुक्तमन्त्रः
ए॒ताव॑न्तो॒ वै प॒शवो᳚ द्वि॒पाद॑श्च॒ चतु॑ष्पादश्च॒ तान्‌यत्प्राच॑ उथ्सृ॒जेद्रु॒द्रायापि॑ दध्या॒द्यद्द॑ख्षि॒णा पि॒तृभ्यो॒ नि धु॑वे॒द्यत्प्र॒तीचो॒ रख्षाꣳ॑सि हन्यु॒रुदी॑च॒ उथ्सृ॑जत्ये॒षा वै दे॑वमनु॒ष्याणाꣳ॑ शा॒न्ता दिक् [27]  
तामे॒वैना॒ननूथ्सृ॑ज॒त्यथो॒ खल्वि॒मान्दिश॒मुथ्सृ॑जति ।  


### मन्त्रः
ए॒ताव॑न्तो॒ वै प॒शवो᳚ द्वि॒पाद॑श्च॒ चतु॑ष्पादश्च ।   
तान्‌यत्प्राच॑ उथ्सृ॒जेद् रु॒द्रायापि॑ दध्यात् ।  
यद् द॑ख्षि॒णा पि॒तृभ्यो॒ नि धु॑वेत् ।  
यत् प्र॒तीचो॒ रख्षाꣳ॑सि हन्युः ।  
उदी॑च॒ उथ्सृ॑जति ।  
ए॒षा वै दे॑वमनु॒ष्याणाꣳ॑ शा॒न्ता दिक् । [27]  
तामे॒वैना॒ननूथ्सृ॑ज॒ति ।  
अथो॒ खल्वि॒मान् दिश॒म् उथ्सृ॑जति ।  


#### टीका
6एतावन्त इत्यादि ॥ तान् सर्वानपि पशून् द्विपादश्च चतुष्पादश्च रुद्रायापिदध्यात् । रुद्रार्थमपिहितान् कुर्यात् यथैतान् रुद्रोभिध्यायति तथा कुर्यात् । यदि प्राच उत्सृजेत् बलीवर्दान् कृष्ट्यनन्तरम् । 'द्वित्रिभ्यां पद्दन्' इति द्विपद उत्तरपदाद्युदात्तत्वम् । 'सङ्ख्यासुपूर्वस्य' इति लोपः समासान्तः । यद्दक्षिणेति । उत्सृजेदित्येव । 'दक्षिणादाच्' । निधुवेदिति । प्रेरयेत् । धू विधूनने, तौदादिकः । यत्प्रतीच इत्यादि ॥ गतम् । तस्मादुदीच उत्सृजति उदगभिमुखान् उत्कालयति । एषा खलूदीची देवमनुष्याणां शान्ता सुखहेतुः दिक् । तस्मात्तामेवानूत्सृष्टा भवन्ति । अथो अपिच खलु इमामधरां दिशं उत्सृजति यदा उत्तरां दिशं गच्छति ॥


### संयुक्तमन्त्रः
अ॒सौ वा आ॑दि॒त्य प्रा॒ण प्रा॒णमे॒वैना॒ननूथ्सृ॑जति

### मन्त्रः
अ॒सौ वा आ॑दि॒त्य प्रा॒णः ।  
प्रा॒णम् ए॒वैना॒ननूथ्सृ॑जति ।  

#### टीका
7ततः किमित्याह - असौ वा इति ॥ योऽयमुत्तरस्यां दिशि वर्तते असावादित्यः स्वयमेव प्राणः । तस्मात् प्राणमेवानु एते उत्सृष्टा भवन्ति । गोळस्योपरि प्रदक्षिणं वर्तमान आदित्यो दक्षिणगोळवर्तिनां मनुष्याणां विपर्यस्तोपरिभागानामुत्तरो भवति । गोळाभिप्रायेणेदमुक्तम् ॥


### संयुक्तमन्त्रः
दख्षि॒णा प॒र्याव॑र्तन्ते॒ स्वमे॒व वी॒र्य॑मनु॑ प॒र्याव॑र्तन्ते॒ तस्मा॒द्दख्षि॒णोऽर्ध॑ आ॒त्मनो॑ वी॒र्या॑वत्त॒रोऽथो॑ आदि॒त्यस्यै॒वावृत॒मनु॑ प॒र्याव॑र्तन्ते॒ तस्मा॒त्परा᳚ञ्च प॒शवो॒ वि ति॑ष्ठन्ते प्र॒त्यञ्च॒ आ व॑र्तन्ते

### मन्त्रः
द॒ख्षि॒णा प॒र्याव॑र्तन्ते ।  
स्वमे॒व वी॒र्य॑मनु॑ प॒र्याव॑र्तन्ते ।  
तस्मा॒द् दख्षि॒णोऽर्ध॑ आ॒त्मनो॑ वी॒र्या॑वत्त॒रः ।  
अथो॑ आदि॒त्यस्यै॒वावृत॒मनु॑ प॒र्याव॑र्तन्ते ।  
तस्मा॒त् परा᳚ञ्च प॒शवो॒ वि ति॑ष्ठन्ते प्र॒त्यञ्च॒ आ व॑र्तन्ते ।  

#### टीका
8दक्षिणा पर्यावर्तन्त इति ॥ उत्कृष्टाः ते प्रदक्षिणं परितः पुनरावर्तन्ते । व्याख्यातमिदम् । आदित्यस्येति । आदित्यो हि उदीचीं गत्वा पुनःपुनः पर्यावर्तते । तस्मादिति । परचीनगतयः पशवो वितिष्ठन्ते विश्लिष्यन्ति । प्राचीनगतास्तु आवर्तन्ते । 'समवप्रविभ्यस्थः' इत्यात्मनेपदम् । पराञ्च इत्यत्र 'अनिगन्तोञ्चतावप्रत्यये' इति गतेः प्रकृतिस्वरत्वम् ॥


### संयुक्तमन्त्रः
ति॒स्रस्ति॑स्र॒स्सीताः᳚ [28]  
कृ॒ष॒ति॒ त्रि॒वृत॑मे॒व य॑ज्ञमु॒खे वि या॑तय॒त्य्

### मन्त्रः
ति॒स्रस् ति॑स्र॒स् सीताः᳚ कृषति । [28]   
त्रि॒वृत॑मे॒व य॑ज्ञमु॒खे वि या॑तयति ।  

#### टीका
9तिस्रस्तिस्र इति ॥ पुच्च्छादारभ्य प्रचीस्तिस्रस्तित्रः सीताः कृषतीति यावच्छिरोन्तं उत्तरायै श्रोणेर्दक्षिणमंसं अभितिस्रः दक्षिणा यै श्रोणेरुत्तरमंसं अभिदक्षिणात् पक्षात् उत्तरं पक्षमभि द्वादश सीताः कृषति । त्रिवृतमिति । द्वादशसु नवानां विद्यमानत्वात्, त्रित्वान्वयाच्च ॥


### संयुक्तमन्त्रः
ओष॑धीर्वपति॒ ब्रह्म॒णान्न॒मव॑ रुन्द्धे॒ऽर्के᳚ऽर्कश्ची॑यते चतुर्द॒शभि॑र्वपति स॒प्त ग्रा॒म्या ओष॑धयस्स॒प्तार॒ण्या उ॒भयी॑षा॒मव॑रुद्ध्या॒ अन्न॑स्यान्नस्य वप॒त्यन्न॑स्यान्न॒स्याव॑रुद्ध्यै

### मन्त्रः
ओष॑धीर्वपति ।  
ब्रह्म॒णान्न॒मव॑ रुन्धे ।  
अर्के᳚ऽर्कश् ची॑यते ।  
च॒तु॒र्द॒शभि॑र्वपति ।  
स॒प्त ग्रा॒म्या ओष॑धयस् स॒प्तार॒ण्याः ।  
उ॒भयी॑षा॒मव॑रुद्ध्यै ।   
अन्न॑स्यान्नस्य वपति ।  
अन्न॑स्यान्न॒स्याव॑रुद्ध्यै ।   

#### टीका
10ओषधीरिति ॥ औदुम्बरे द्रोणे सर्वौषधं दध्ना अन्येन समुदायुक्तं भवतीति । तत्सीतासु वपति - ब्रह्मणेति । परिबृढेन अनेन कर्मणा अन्नं लभते । अर्केऽर्क इति । अर्चनीये स्थाने अर्चनीयः अग्निश्चीयते । तत्मादोषधिवापेन स्थानस्यार्चनीयत्वं कृतं भवति । अर्च्यत इति अर्चतेः कर्मणि घञ् । 'चजोः कुघिण्यतोः' इति कुत्वम् । उञ्छादिर्द्रष्टव्यः । चतुर्दशभिरिति । 'या जाता ओषधयः' इत्यादिभिः ऋग्भिः । 'झल्युपोत्तमम्' इत्युपोत्तमस्योदात्तत्वम् । सप्तेति । तिलमाषव्रीहियवाः प्रियङ्ग्वणवो गोधूमाः सप्त ग्राम्या ओषधयः । श्यामाकाश्च नीवाराश्च जर्तिलाश्च गवीधुकाश्च हाळुकाश्च वेणुयवाश्च वास्त्यानि च सप्तारण्या ओषधयः । अन्नस्यान्नस्येति । सर्वान्नपानेन सर्वान्नलाभः । 'अनुदात्तं च' इति द्वितीयोऽन्नशब्दः उदात्तः । 'क्रियाग्रहणं कर्तव्यम्' इति संप्रदानत्वाच्चतुर्थ्यर्थे षष्ठी ॥


### संयुक्तमन्त्रः
कृ॒ष्टे व॑पति कृ॒ष्टे ह्योष॑धय प्रति॒तिष्ठ॑न्त्यनुसी॒तँव्व॑पति॒ प्रजा᳚त्यै द्वाद॒शसु॒ सीता॑सु वपति॒ द्वाद॑श॒ मासाः᳚ सँव्वथ्स॒रस्सँ॑व्वथ्स॒रेणै॒वास्मा॒ अन्न॑म्पचति॒

### मन्त्रः
कृ॒ष्टे व॑पति   
कृ॒ष्टे ह्योष॑धय प्रति॒तिष्ठ॑न्ति ।  
अ॒नु॒सी॒तँव् व॑पति ।  
प्रजा᳚त्यै ।  
द्वा॒द॒शसु॒ सीता॑सु वपति ।  
द्वाद॑श॒ मासाः᳚ सँव्वथ्स॒रः ।  
सँ॒व्व॒थ्स॒रेणै॒वास्मा॒ अन्न॑म् पचति ।  

#### टीका
11कृष्ट इत्यादि ॥ गतम् । अनुसीतं वपति सीतानुकूल्येन तत्प्रजात्यै भवति । द्वादशस्विति । पुच्छादारभ्य अग्रे तिस्रः प्राचीः सीतासु वपति 'या जाता ओषधयः' इति तिसृभिः', अथ उत्तरायै श्रोणेर्दक्षिणमंसं अभितिस्रः सीता वपति - 'ओषधीरिति मातर इति' तिसृभिः । अथ दक्षिणायै श्रोणेरुत्तरमंसं अभितिस्रः सीता वपति 'यदोषधयः' इति तिसृभिः । अथ दक्षिणात्पक्षादुत्तरमंसं अभितिस्रः सीता वपति 'उच्छुष्माः' इति पञ्चभिः । पूर्वववदुपोत्तमस्योदात्तत्वम् ॥


### संयुक्तमन्त्रः
यद॑ग्नि॒चित् [29]  
अन॑वरुद्धस्याश्ञी॒यादव॑रुद्धेन॒ व्यृ॑द्ध्येत॒ ये वन॒स्पती॑नाम्फल॒ग्रह॑य॒स्तानि॒ध्मेऽपि॒ प्रोख्षे॒दन॑वरुद्ध॒स्याव॑रुद्ध्यै

### मन्त्रः
यद॑ग्नि॒चिद् अन॑वरुद्धस्याश्ञी॒यादव॑रुद्धेन॒ व्यृ॑द्ध्येत । [29]  
ये वन॒स्पती॑नाम् फल॒ग्रह॑य॒स् तानि॒ध्मेऽपि॒ प्रोख्षे᳚त् ।  
अन॑वरुद्ध॒स्याव॑रुद्ध्यै ।  

#### टीका
12यदग्निचिदिति ॥ अवरुद्धं यागात्प्रागेव सात्कृतं नातोन्यदपरुद्धमस्य स्यात् । अपरोधव्यजीवी स्यात् । तस्मात्फलेग्रहीन्वनस्पतीनिध्मे उपनह्य प्रोक्षणेनानवरुद्धमपि सर्वमवरुद्धं भवति । अपिशब्द इवार्थे । ससाधनां क्रियां उपसर्ग आहेति उपनह्येति लभ्यते । 'फलेग्रहिरात्मम्भरिश्च' इतीन्प्रत्ययः । एकारस्तु पाठे नाद्रियते । वनस्पतिशब्दे सुट्स्वरावुक्तौ 'गतिरनन्तरः' 'तादौ च' इति उपशब्दस्य प्रकृतिस्वरत्वम् ॥


### संयुक्तमनत्रः
दि॒ग्भ्यो लो॒ष्टान्थ्सम॑स्यति दि॒शामे॒व वी॒र्य॑मव॒रुध्य॑ दि॒शाँव्वी॒र्ये᳚ऽग्निञ्चि॑नुते॒ यन्द्वि॒ष्याद्यत्र॒ स स्यात्तस्यै॑ दि॒शो लो॒ष्टमा ह॑रे॒दिष॒मूर्ज॑म॒हमि॒त आ द॑द॒ इतीष॑मे॒वोर्ज॒न्तस्यै॑ दि॒शोऽव॑ रुन्द्धे॒ ख्षोधु॑को भवति॒ यस्तस्या᳚न्दि॒शि भव॑त्युत्तरवे॒दिमुप॑ वपत्युत्तरवे॒द्याꣳ ह्य॑ग्निश्ची॒यतेऽथो॑ प॒शवो॒ वा उ॑त्तरवे॒दि प॒शूने॒वाव॑ रु॒न्द्धेऽथो॑ यज्ञप॒रुषोऽन॑न्तरित्यै ॥ [30]  

### मन्त्रः
दि॒ग्भ्यो लो॒ष्टान्थ् सम॑स्यति   
दि॒शामे॒व वी॒र्य॑मव॒रुध्य॑ दि॒शाँव् वी॒र्ये᳚ऽग्निञ् चि॑नुते ।  
यन् द्वि॒ष्याद् यत्र॒ स स्यात् तस्यै॑ दि॒शो लो॒ष्टमा ह॑रेत् ।   
इष॒मूर्ज॑म॒हमि॒त आ द॑द॒ इतीष॑म् ए॒वोर्ज॒न् तस्यै॑ दि॒शोऽव॑ रुन्धे ।   
ख्षोधु॑को भवति॒ यस् तस्या᳚न् दि॒शि भव॑ति ।  
उ॒त्त॒र॒वेदिमुप॑ वपति ।   
उ॒त्त॒र॒वे॒द्याꣳ ह्य॑ग्निश् ची॒यते᳚ ।  
अथो॑ प॒शवो॒ वा उ॑त्तरवे॒दिः ।   
प॒शूने॒वाव॑ रु॒न्धे ।  
अथो॑ यज्ञप॒रुषोऽन॑न्तरित्यै ॥ [30]  

#### टीका
13दिग्भ्य इति ॥ प्राङ्द्रुत्वा बहिर्लोष्टमादाय तमन्तश्शकटं न्यस्यति ॥

इति पञ्चमे द्वितीये पञ्चमोऽनुवाकः ॥  


## अनुवाकः ६

### संयुक्तमन्त्रः
अग्ने॒ तव॒ श्रवो॒ वय॒ इति॒ सिक॑ता॒ नि व॑पत्ये॒तद्वा अ॒ग्नेर्वै᳚श्वान॒रस्य॑ सू॒क्तꣳ सू॒क्तेनै॒व वै᳚श्वान॒रमव॑ रुन्द्धे ष॒ड्भिर्नि व॑पति॒ षड्वा ऋ॒तव॑स्सव्वँथ्स॒रस्सँ॑व्वथ्स॒रो᳚ऽग्निर्वै᳚श्वान॒रस्सा॒ख्षादे॒व वै᳚श्वान॒रमव॑ रुन्द्धे

### मन्त्रः
अग्ने॒ तव॒ श्रवो॒ वय॒ इति॒ सिक॑ता॒ नि व॑पति ।  
ए॒तद् वा अ॒ग्नेर्वै᳚श्वान॒रस्य॑ सू॒क्तम् ।   
सू॒क्तेनै॒व वै᳚श्वान॒रमव॑ रुन्धे ।  
ष॒ड्भिर्नि व॑पति ।  
षड्वा ऋ॒तव॑स् सव्वँथ्स॒रः ।  
सँ॑व्वथ्स॒रो᳚ ऽग्निर् वै᳚श्वान॒रः ।   
सा॒ख्षादे॒व वै᳚श्वान॒रमव॑ रुन्धे ।  

#### टीका
1अग्ने तव श्रवो वय इत्यादि ॥ व्याघारणान्तं कृत्वा तत्रानेन सूक्तेन षडृचेन सिकता निवपति । विश्वेषां नराणां स्वामित्वेन सम्बन्धी वैश्वानरः ॥


### संयुक्तमन्त्रः
समु॒द्रँव्वै नामै॒तच्छन्द॑स्समु॒द्रमनु॑ प्र॒जा प्र जा॑यन्ते॒ यदे॒तेन॒ सिक॑ता नि॒वप॑ति प्र॒जाना᳚म्प्र॒जन॑ना॒य

### मन्त्रः
स॒मु॒द्रँव् वै नामै॒तच्छन्दः॑ ।  
स॒मु॒द्रमनु॑ प्र॒जा प्र जा॑यन्ते ।  
यदे॒तेन॒ सिक॑ता नि॒वप॑ति ।  
प्र॒जाना᳚म् प्र॒जन॑नाय ।  

#### टीका
2समुद्रं वा इति ॥ समुन्दनशीलं समुद्रं अवस्थितस्वरूपम् । तथा हि - प्रथमा विष्टारपङ्क्तिः, मध्यमयोः पादयोः द्वादशाक्षरत्वात् । द्विप्तीयाऽस्तारपक्तिः, अयुक्पादयोः द्वादशाक्षरत्वात् । यथा द्वितीया तथा तृतीया यथा प्रथमा तथा चतुर्थी उपरिष्टाज्ज्योतिर्जगती पञ्चमी, चतुर्थस्य पादस्याष्टाक्षरत्वात् । यथा द्वितीय तृतीये तथा षष्ठीति । समुद्रमनुगताः प्रजाः प्रजायन्ते यस्मात् तस्मात्प्रजानां प्रजननानि भवन्ति एतेन सिकता निवपतः ॥


### संयुक्तमन्त्रः
इन्द्रः॑ [31]  
वृ॒त्राय॒ वज्र॒म्प्राह॑र॒थ्स त्रे॒धा व्य॑भव॒थ्स्फ्यस्तृती॑य॒ꣳ॒ रथ॒स्तृती॑यँ॒य्यूप॒स्तृती॑यँ॒य्ये᳚ऽन्तश्श॒रा अशी᳚र्यन्त॒ ताश्शर्क॑रा अभव॒न्तच्छर्क॑राणाꣳ शर्कर॒त्वव्

### मन्त्रः
इन्द्रो॑ वृ॒त्राय॒ वज्र॒म् प्राह॑रत् ।[31]  
स त्रे॒धा व्य॑भव॒थ् स्फ्यस्तृती॑य॒ꣳ॒ , रथ॒स्तृती॑यँ॒य् , यूप॒स्तृती॑यम् ।   
ये᳚ऽन्तश्श॒रा अशी᳚र्यन्त॒ ताश् शर्क॑रा अभवन् ।   
तच्छर्क॑राणाꣳ शर्कर॒त्वम् ।  

#### टीका
3इन्द्रो वृत्रायेत्यादि ॥ व्यभवत् । शराः शकलानि । शर्करत्वमिति । शरणात् शर्करः । 'त्वे च' इति ह्रस्वत्वम् ॥


### संयुक्तमन्त्रः
वँज्रो॒ वै शर्क॑रा प॒शुर॒ग्निर्यच्छर्क॑राभिर॒ग्निम्प॑रिमि॒नोति॒ वज्रे॑णै॒वास्मै॑ प॒शून्परि॑ गृह्णाति॒ तस्मा॒द्वज्रे॑ण प॒शव॒ परि॑गृहीता॒स्तस्मा॒थ्स्थेया॒नस्थे॑यसो॒ नोप॑ हरते

### मन्त्रः
वँज्रो॒ वै शर्क॑राः ।  
प॒शुर॒ग्निः ।  
यच्छर्क॑राभिर् अ॒ग्निम् प॑रिमि॒नोति॒ , वज्रे॑णै॒वास्मै॑ प॒शून् परि॑ गृह्णाति ।   
तस्मा॒द् वज्रे॑ण प॒शव॒ परि॑गृहीताः ।  
तस्मा॒थ् स्थेया॒नस्थे॑यसो॒ नोप॑ हरते ।  

#### टीका
4वज्रो वा इत्यादि ॥ तदेकदेशत्वात् । पशुरिति । तत्साधनत्वात् । अग्निं आहवनीयचितेरायतनं परिमिनोति परिश्रयति । डु मिङ् प्रक्षेपणे । स्थेयान् स्थिरतरः । अस्थेयान् अर्थी, न तु स्थेयानितरार्थी ॥


### संयुक्तमन्त्रः
त्रिस॒प्ताभिः॑ [32]  
प॒शुका॑मस्य॒ परि॑ मिनुयाथ्स॒प्त वै शी॑र्‌ष॒ण्याः᳚ प्रा॒णा प्रा॒णा प॒शव॑ प्रा॒णैरे॒वास्मै॑ प॒शूनव॑ रुन्द्धे त्रिण॒वाभि॒र्भ्रातृ॑व्यवतस्त्रि॒वृत॑मे॒व वज्रꣳ॑ स॒म्भृत्य॒ भ्रातृ॑व्याय॒ प्र ह॑रति॒ स्तृत्या॒ अप॑रिमिताभि॒ परि॑ मिनुया॒दप॑रिमित॒स्याव॑रुद्ध्यै॒

### मन्त्रः
त्रि॒स॒प्ताभि॑ प॒शुका॑मस्य॒ परि॑ मिनुयात् । [32]   
स॒प्त वै शी॑र्‌ष॒ण्याः᳚ प्रा॒णाः ।  
प्रा॒णा प॒शवः॑ ।  
प्रा॒णैरे॒वास्मै॑ प॒शूनव॑ रुन्धे ।  
त्रि॒ण॒वाभि॒र्भ्रातृ॑व्यवतः ।  
त्रि॒वृत॑मे॒व वज्रꣳ॑ स॒म्भृत्य॒ भ्रातृ॑व्याय॒ प्र ह॑रति ।   
स्तृत्यै᳚ ।  
अप॑रिमिताभि॒ परि॑ मिनुयात् ।  अप॑रिमित॒स्याव॑रुद्ध्यै ।  

#### टीका
5त्रिसप्ताभिरिति ॥ त्रीणि सप्तकानि यासां ताः त्रिसप्ताः । 'बहुव्रीहौ सङ्ख्ये' इति डच् । पशुकामस्येति । 'शीलिकामि' इति णः । पूर्वपदप्रकृतिस्वरत्वं च । त्रिणवाभिरिति । सप्तविंशत्या । उक्तः समासान्तः । त्रिवृतमिति । वज्रस्य त्रिवृत्त्वमुक्तम् । स्तृत्या इति । स्तृ हिंसायाम् । अपरिमिताभिरिति । माङ् माने, 'द्यतिस्यति' इत्यादिना इत्वम् ॥


### संयुक्तमन्त्रः
यङ्का॒मये॑ताप॒शुस्स्या॒दित्यप॑रिमित्य॒ तस्य॒ शर्क॑रा॒स्सिक॑ता॒ व्यू॑हे॒दप॑रिगृहीत ए॒वास्य॑ विषू॒चीन॒ꣳ॒ रेत॒ परा॒ सिञ्चत्यप॒शुरे॒व भ॑वति [33]  
यङ्का॒मये॑त पशु॒मान्थ्स्या॒दिति॑ परि॒मित्य॒ तस्य॒ शर्क॑रा॒स्सिक॑ता॒ व्यू॑हे॒त्परि॑गृहीत ए॒वास्मै॑

### मन्त्रः
यङ्का॒मये॑त + "अ॒प॒शुस् स्या॒द् इति॑ + अप॑रिमित्य॒ तस्य॒ शर्क॑रा॒स् सिक॑ता॒ व्यू॑हेत् ।   
अप॑रिगृहीत ए॒वास्य॑ विषू॒चीन॒ꣳ॒ रेत॒ परा॒ सिञ्चति ।   
अप॒शुरे॒व भ॑वति । [33]  
यङ्का॒मये॑त - "पशु॒मान्थ्स्या॒द्" इति॑ , परि॒मित्य॒ तस्य॒ शर्क॑रा॒स् सिक॑ता॒ व्यू॑हेत् ।  

#### टीका
6अथ सिकताव्यूहनं विधातुमाह - यं कामयेतेत्यादि ॥ शर्करा अपरिमित्य अपरिश्रित्य सिकता व्यूहेत् पूर्वं न्युप्ता विप्रियेत् [न्युप्येत्] । अपरिमित स्थाने विषूचीनं विष्वग्गतं परा सिञ्चति पराभूतं सिञ्चति रेतः । तेनापशुस्स्यात् रेतोनाशात् । विष्वङ् नाना अञ्चतीति ऋत्विगादिना क्विप् । 'विभाषाञ्चेरदि क्स्त्रियाम्' इति खः । नकाराकारयोर्लुप्तयोः 'चौ' इति दीर्घत्वम् ॥


### संयुक्तमन्त्रः
परि॑गृहीत ए॒वास्मै॑ समी॒चीन॒ꣳ॒ रेत॑स्सिञ्चति पशु॒माने॒व भ॑वति

### मन्त्रः
परि॑गृहीत ए॒वास्मै॑ समी॒चीन॒ꣳ॒ रेत॑स् सिञ्चति ।  
प॒शु॒मान् ए॒व भ॑वति ।  

#### टीका
7समीचीनमिति ॥ सङ्गतमञ्चतीति सम्यक् । 'समस्समि' इति सम्यादेशः पूर्ववत्सः, दीर्घत्वं च ॥

### संयुक्तमन्त्रः
सौ॒म्या व्यू॑हति॒ सोमो॒ वै रे॑तो॒धा रेत॑ ए॒व तद्द॑धाति गायत्रि॒या ब्रा᳚ह्म॒णस्य॑ गाय॒त्रो हि ब्रा᳚ह्म॒णस्त्रि॒ष्टुभा॑ राज॒न्य॑स्य॒ त्रैष्टु॑भो॒ हि रा॑ज॒न्य॑श्

### मन्त्रः
सौ॒म्या व्यू॑हति ।  
सोमो॒ वै रे॑तो॒धा ।  
रेत॑ ए॒व तद् द॑धाति ।  
गा॒य॒त्रि॒या ब्रा᳚ह्म॒णस्य॑ गाय॒त्रो हि ब्रा᳚ह्म॒णः ।   
त्रि॒ष्टुभा॑ राज॒न्य॑स्य॒ त्रैष्टु॑भो॒ हि रा॑ज॒न्यः॑ ।  

#### टीका
8सौम्येति ॥ 'आ प्यायस्व' इत्यनया गायत्र्या । त्रिष्टुभेति । 'सं ते पयांसि' इति । गायत्रीत्रिष्टुब्भ्यां सह जातत्वाद्गायत्रत्रैष्टुभौ ब्राह्मणराजन्यौ । त्रिष्टुब्छब्द उत्सादिः ॥

### संयुक्तमन्त्रः
शँ॒य्युम्बा॑र्‌हस्प॒त्यम्मेधो॒ नोपा॑नम॒थ्सो᳚ऽग्निम्प्रावि॑शत् [34]  
सो᳚ऽग्ने कृष्णो॑ रू॒पङ्कृ॒त्वोदा॑यत॒ सोऽश्व॒म्प्रावि॑श॒थ्सोऽश्व॑स्यावान्तरश॒फो॑ऽभव॒द्यदश्व॑माक्र॒मय॑ति॒ य ए॒व मेधोऽश्व॒म्प्रावि॑श॒त्तमे॒वाव॑ रुन्द्धे

### मन्त्रः
शँ॒य्युम्बा॑र्‌हस्प॒त्यम्मेधो॒ नोपा॑नमत् ।   
सो᳚ऽग्निम्प्रावि॑शत् । [34]  
सो᳚ऽग्ने कृष्णो॑ रू॒पङ्कृ॒त्वोदा॑यत ।  
सोऽश्व॒म् प्रावि॑शत् ।  
सोऽश्व॑स्यावान्तरश॒फो॑ऽभवत् ।   
यदश्व॑माक्र॒मय॑ति॒ , य ए॒व मेधोऽश्व॒म् प्रावि॑श॒त् तमे॒वाव॑ रुन्धे ।  

#### टीका
9शंयुमित्यादि ॥ बृहस्पतिशब्दं [बृहस्पतिपुत्रं] शंयुनामानं मेधः यज्ञो नोपानमत् । सोऽग्निं प्राविशत् । ततोऽग्नेः कष्णमृगो भूत्वा रूपं च तदीयं कृत्वा उदगच्छत् स मेधः । अनन्तरं स मेधोऽश्वं प्राविशत् । अथ सोऽश्वस्यावान्तरशफोऽभवत् । तस्मात् यदश्वं आक्रमयति चित्यायतनं अभ्यस्तात्तत् अश्वं प्रविष्टस्य मेधस्य लाभाय भवति ॥


### संयुक्तमन्त्रः
प्र॒जाप॑तिना॒ग्निश्चे॑त॒व्य॑ इत्या॑हु प्राजाप॒त्योऽश्वो॒ यदश्व॑माक्र॒मय॑ति प्र॒जाप॑तिनै॒वाग्निञ्चि॑नुते पुष्करप॒र्णमुप॑ दधाति॒ योनि॒र्वा अ॒ग्ने पु॑ष्करप॒र्णꣳ सयो॑निमे॒वाग्निञ्चि॑नुते॒ऽपाम्पृ॒ष्ठम॒सीत्युप॑ दधात्य॒पाँव्वा ए॒तत्पृ॒ष्ठँय्यत्पु॑ष्करप॒र्णꣳ रू॒पेणै॒वैन॒दुप॑ दधाति ॥ [35]  

### मन्त्रः
प्र॒जाप॑तिना॒ऽग्निश्चे॑त॒व्य॑ इत्या॑हुः ।  
प्रा॒जा॒प॒त्यो ऽश्वः॑ ।  
यदश्व॑माक्र॒मय॑ति प्र॒जाप॑तिनै॒वाग्निञ् चि॑नुते ।  
पु॒ष्क॒र॒प॒र्णमुप॑ दधाति ।  
योनि॒र्वा अ॒ग्ने पु॑ष्करप॒र्णम् ।  
सयो॑निम् ए॒वाग्निञ् चि॑नुते ।   
अ॒पाम्पृ॒ष्ठम् अ॒सीत्युप॑ दधाति ।  
अ॒पाँव् वा ए॒तत्पृ॒ष्ठँय् यत् पु॑ष्करप॒र्णम् ।  
रू॒पेणै॒वैन॒दुप॑ दधाति ॥ [35]  

#### टीका
10प्रजापतिना इत्यादि ॥ प्रजापतिरेवाग्निं चेतुमर्हतीति ब्रुवते पुराविदः । अर्हे कृत्यः । योनिर्वा इति । 'त्वामग्ने पुष्करादधि' इति लिङ्गात् । अपां वा एतत् पृष्ठमिति । उपरिभावसामान्यात् । रूपेणैवेति । पुष्करपर्णं यद्रूपमपां पृष्ठत्वं तेनैव रूपेण अनुकीर्तितेन उपदधाति उपधानं कृतं भवति ॥

इति पञ्चमे द्वितीये षष्ठोऽनुवाकः ॥  


## अनुवाकः ७

### संयुक्तमन्त्रः
ब्रह्म॑ जज्ञा॒नमिति॑ रु॒क्ममुप॑ दधाति॒ ब्रह्म॑मुखा॒ वै प्र॒जाप॑ति प्र॒जा अ॑सृजत॒ ब्रह्म॑मुखा ए॒व तत्प्र॒जा यज॑मानस्सृजते॒ ब्रह्म॑ जज्ञा॒नमित्या॑ह॒ तस्मा᳚द्ब्राह्म॒णो मुख्यो॒ मुख्यो॑ भवति॒ य ए॒वँव्वेद॑ ब्रह्मवा॒दिनो॑ वदन्ति॒ न पृ॑थि॒व्यान्नान्तरि॑ख्षे॒ न दि॒व्य॑ग्निश्चे॑त॒व्य॑ इति॒ यत्पृ॑थि॒व्याञ्चि॑न्वी॒त पृ॑थि॒वीꣳ शु॒चार्प॑ये॒न्नौष॑धयो॒ न वन॒स्पत॑यः [36]  
प्र जा॑येर॒न्‌यद॒न्तरि॑ख्षे चिन्वी॒तान्तरि॑ख्षꣳ शु॒चार्प॑ये॒न्न वयाꣳ॑सि॒ प्र जा॑येर॒न्‌यद्दि॒वि चि॑न्वी॒त दिवꣳ॑ शु॒चार्प॑ये॒न्न प॒र्जन्यो॑ वर्‌षेद्रु॒क्ममुप॑ दधात्य॒मृतँ॒व्वै हिर॑ण्यम॒मृत॑ ए॒वाग्निञ्चि॑नुते॒ प्रजा᳚त्यै

### मन्त्रः
ब्रह्म॑ जज्ञा॒नमिति॑ रु॒क्ममुप॑ दधाति ।  
ब्रह्म॑मुखा॒ वै प्र॒जाप॑ति प्र॒जा अ॑सृजत ।  
ब्रह्म॑मुखा ए॒व तत्प्र॒जा यज॑मानस् सृजते ।  
ब्रह्म॑ जज्ञा॒नम् इत्या॑ह ।  
तस्मा᳚द्ब्राह्म॒णो मुख्यः॑ ।  
मुख्यो॑ भवति॒ य ए॒वँव् वेद॑ ।  
ब्र॒ह्म॒वा॒दिनो॑ वदन्ति ।  
न पृ॑थि॒व्यान् नान्तरि॑ख्षे॒  न दि॒व्य॑ग्निश् चे॑त॒व्य॑ इति॑ ।   
यत् पृ॑थि॒व्याञ् चि॑न्वी॒त , पृ॑थि॒वीꣳ शु॒चार्प॑येत् ।   
नौष॑धयो॒ न वन॒स्पत॑य॒ प्र जा॑येरन् । [36]  
‌यद॒न्तरि॑ख्षे चिन्वी॒तान्तरि॑ख्षꣳ शु॒चार्प॑येत् ।   
न वयाꣳ॑सि॒ प्र जा॑येरन् ।  
‌यद् दि॒वि चि॑न्वी॒त दिवꣳ॑ शु॒चार्प॑येत् ।   
न प॒र्जन्यो॑ वर्‌षेद् ।  
रु॒क्ममुप॑ दधाति ।   
अ॒मृतँ॒व् वै हिर॑ण्यम् ।  
अ॒मृत॑ ए॒वाग्निञ् चि॑नुते ।  प्रजा᳚त्यै ।  

#### टीका
1ब्रह्म जज्ञानमित्यादि ॥ उत्तरवेद्यां पूष्करपर्णेषूत्तरं रुक्ममुपदधाति । ब्रह्ममुखा वा इत्यादि ब्राह्मणम् । प्रथमजाभिधानेन रुक्माभिधानात् ब्रह्मप्राथम्यं प्रजानां प्राधान्यं च ब्राह्मणस्य ॥



### संयुक्तमन्त्रः
हिर॒ण्मय॒म्पुरु॑ष॒मुप॑ दधाति यजमानलो॒कस्य॒ विधृ॑त्यै॒ यदिष्ट॑काया॒ आतृ॑ण्णमनूपद॒ध्यात्प॑शू॒नाञ्च॒ यज॑मानस्य च प्रा॒णमपि॑ दध्याद्दख्षिण॒तः [37]  
प्राञ्च॒मुप॑ दधाति दा॒धार॑ यजमानलो॒कन्न प॑शू॒नाञ्च॒ यज॑मानस्य च प्रा॒णमपि॑ दधा॒त्यथो॒ खल्विष्ट॑काया॒ आतृ॑ण्ण॒मनूप॑ दधाति प्रा॒णाना॒मुथ्सृ॑ष्ट्यै


### मन्त्रः
हि॒र॒ण्मय॒म्पुरु॑षम् उप॑ दधाति ।  
य॒ज॒मा॒न॒लो॒कस्य॒ विधृ॑त्यै ।  
यदिष्ट॑काया॒ आतृ॑ण्णमनूपद॒ध्यात् , प॑शू॒नाञ्च॒ यज॑मानस्य च प्रा॒णमपि॑ दध्यात् ।   
द॒ख्षि॒ण॒त  प्राञ्च॒म् उप॑ दधाति । [37]   
दा॒धार॑ यजमानलो॒कम् ।  
न प॑शू॒नाञ् च॒ यज॑मानस्य च प्रा॒णमपि॑ दधाति ।   
अथो॒ खल्विष्ट॑काया॒ आतृ॑ण्ण॒मनूप॑ दधाति ।   
प्रा॒णाना॒म् उथ्सृ॑ष्ट्यै ।  

#### टीका
2हिरण्मयमिति ॥ दक्षिणतः प्राञ्चं 'हिरण्यगर्भः' इत्यनेन आतृण्णं छिद्रं अपिदध्यात् नाशयेत् । दाधारेति । छान्दसो लिट्, धारयति । तुजादित्वादभ्यासस्य दीर्घत्वम् । अथो अपि च खल्विति पक्षान्तरम् । लक्षणे अनोः कर्मप्रवचनीयत्वम् ॥
