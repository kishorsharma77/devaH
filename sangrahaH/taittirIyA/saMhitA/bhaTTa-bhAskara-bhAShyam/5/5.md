---
title: प्रपाठकः ५
unicode_script: devanagari
---

## अनुवाकः १

### संयुक्तमन्त्रः
यदेके॑न सस्था॒पय॑ति य॒ज्ञस्य॒ सन्त॑त्या॒ अवि॑च्छेदायै॒न्द्रा प॒शवो॒ ये मु॑ष्क॒रा यदै॒न्द्रास्सन्तो॒ऽग्निभ्य॑ आल॒भ्यन्ते॑ दे॒वता᳚भ्यस्स॒मद॑न्दधात्य्...

### मन्त्रः
यदेके॑न सस्था॒पय॑ति य॒ज्ञस्य॒ सन्त॑त्या॒ अवि॑च्छेदाय ।  

ऐ॒न्द्रा प॒शवो॒ ये मु॑ष्क॒राः ।  

यदै॒न्द्रास् सन्तो॒ऽग्निभ्य॑ आल॒भ्यन्ते॑,  दे॒वता᳚भ्यस् स॒मद॑न्दधाति ।  

#### टीका
1अतः परमग्निकाण्डमेव अग्न्यार्षेयम् । एवं चतुर्थकाण्ड आम्नातानां मन्त्राणां परिसमाप्त्या इदानीं अग्निप्रयोगविहितान् कांश्चिद्धर्मविशेषान्वक्तुं द्वितीयं काण्डमारभ्यते । तत्र यदुक्तं 'अग्निभ्यः पशूनालभते' इत्यारभ्य 'प्राजापत्येन संस्थापयति' इत्यन्तेतन पक्षद्वयमग्निभ्यः पशूनालभ्य तान् पर्यग्निकृतानुत्सृज्य प्राजापत्येनैव संस्थापयेत् सर्वेषां संस्थापयेदिति, तत्र शेषविवक्षया प्रथमः पक्षोऽनूद्यते-यदेकेनेत्यादि ॥ यत्प्राजाप- तेनैकेन पशुना संस्थापयति यज्ञस्य सन्तत्यै साकल्येन निवृत्त्यर्थं भवति । तच्चाविच्छेदार्थं मध्ये विच्छेदो माभूदिति । पर्यग्नि- कृतानां उत्सर्गात् विच्छेदस्स्यात् प्राजापत्येन संस्थापनया तत्परिह्रियत इति । अथ द्वितीये पक्षे विशेषमाह- ऐन्द्राः खल्वेते पशवः ये मुष्करा मुष्कवन्तः अनुत्पातितवृषणाः 'ऊषसुषि- मुष्कमथो रः ' इत्यादिना रः । ऐन्द्रास्सन्तो ये अग्निभ्यः आलभ्यन्ते संज्ञप्यन्ते च ते सर्वे देवताभ्यः समदं कलहं दधाति उत्पादयति । इन्द्रस्याग्न्यादीनां च समानं माद्यन्त्यस्यामिति समत्कलहः । क्विप्, ' समानस्य छन्दसि ' इति सभावः ॥


### संयुक्तमन्त्रः
आग्ने॒यीस्त्रि॒ष्टुभो॑ याज्यानुवा॒क्याः᳚ कुर्या॒द्यदा᳚ग्ने॒यीस्तेना᳚ग्ने॒या यत्त्रि॒ष्टुभ॒स्तेनै॒न्द्रास्समृ॑द्ध्यै॒ न दे॒वता᳚भ्यस्स॒मद॑न्दधाति

### मन्त्रः
आ॒ग्ने॒यीस्त्रि॒ष्टुभो॑ याज्यानुवा॒क्या॑ कुर्यात् ।  
यदा᳚ग्ने॒यीस् तेना᳚ग्ने॒याः ।  
यत्त्रि॒ष्टुभ॒स्तेनै॒न्द्राः । समृ॑द्ध्यै ।  
न दे॒वता᳚भ्यस् स॒मद॑न्दधाति

#### टीका
2आग्नेयीरित्यादि ॥ गतम् ॥
+++(सम्पादकटिप्पणिः - विस्तृतं व्याख्यानमन्यत्र मृग्यम् ।)+++


### संयुक्तमन्त्रः
वा॒यवे॑ नि॒युत्व॑ते तूप॒रमा ल॑भते॒ तेजो॒ऽग्नेर्वा॒युस्तेज॑स ए॒ष आ ल॑भ्यते॒ तस्मा᳚द्य॒द्रिय॑ङ्वा॒युः [1]  
वाति॑ त॒द्रिय॑ङ्ङ॒ग्निर्द॑हति॒ स्वमे॒व तत्तेजोऽन्वे॑ति॒

### मन्त्रः
वा॒यवे॑ नि॒युत्व॑ते तूप॒रमा ल॑भते॒ तेजो॒ऽग्नेर्वा॒युः ।  
तेज॑स ए॒ष आ ल॑भ्यते ।  
तस्मा᳚द् य॒द्रिय॑ङ्वा॒युर् वाति॑ त॒द्रिय॑ङ्ङ॒ग्निर् द॑हति ।[1]  
स्वमे॒व तत्तेजो ऽन्वे॑ति ।  

#### टीका
3अधुना तृतीयमपि पक्षं समर्थयति-वायवे नियुत्वत इति ॥ सर्वेषामेतेषां स्थाने एक एव वायव्यः पशुस्तूपर आलभ्यते । तूपरः शृङ्गहीनः । तेज इति । तद्धेतुत्वात्ताच्छव्यम् । वायुना अभिध्यायमानो अग्निस्तेजस्वीभवति । तस्माद्यद्रियङ् यद्दिगभिमुखो वाति वायुः अग्निरपि तद्रियङ् तद्दिगभिमुखो दहति गच्छतीति यावत् । यदञ्चति तदञ्चतीति ऋत्विगादिना क्विन्, ' विष्वग्देवयोश्च ' इत्यद्र्यादेशः । अद्रिसक्रियोरन्तोदात्तत्वनिपातः कृत्स्नरनिवृत्त्यर्थम्, 'क्विन्प्रत्ययस्य कुः' इति कुत्वम् । आत्मनस्तेजोहेतुत्वमनुगच्छति वायुः ॥


### संयुक्तमन्त्रः
यन्न नि॒युत्व॑ते॒ स्यादुन्मा᳚द्ये॒द्यज॑मानो नि॒युत्व॑ते भवति॒ यज॑मान॒स्यानु॑न्मादाय

### मन्त्रः
यन्न नि॒युत्व॑ते॒ स्याद् उन्मा᳚द्ये॒द्यज॑मानः ।  
नि॒युत्व॑ते भवति॒ यज॑मान॒स्यानु॑न्मादाय ।  

#### टीका
4यदिति ॥ केवलवायव्यत्वे यजमान उन्माद्येत् ॥


### संयुक्तमन्त्रः
वायु॒मती᳚ श्वे॒तव॑ती याज्यानुवा॒क्ये॑ भवतस्सतेज॒स्त्वाय॑

### मन्त्रः
वा॒यु॒मती᳚ श्वे॒तव॑ती याज्यानुवा॒क्ये॑ भवतः ।  
स॒ते॒ज॒स्त्वाय॑ ।  

#### टीका
5वायुमतीति ॥ 'पीवोन्नात्' इत्येवमाद्ये नियुत्वत्यौ श्वेत- वत्यौ 'वा छन्दसि' इति पूर्वसवर्णदीर्घत्वम् । सतेजस्त्वायेति । स्वतोस्य तेजस्त्वात् ॥


### संयुक्तमन्त्रः
हिरण्यग॒र्भस्सम॑वर्त॒ताग्र॒ इत्या॑घा॒रमा घा॑रयति प्र॒जाप॑ति॒र्वै हि॑रण्यग॒र्भ प्र॒जाप॑तेरनुरूप॒त्वाय॒

### मन्त्रः
"हि॒र॒ण्य॒ग॒र्भस् सम॑वर्त॒ताग्र॒" इत्या॑घा॒रमा घा॑रयति ।  
प्र॒जाप॑ति॒र् वै हि॑रण्यग॒र्भः ।  
प्र॒जाप॑तेरनुरूप॒त्वाय॑ ।  

#### टीका
6हिरण्यगर्भ इति ॥ स्रुचैव विधीयते । प्रजापतेरिति । एवं हि प्रजापतेरनुरूपत्वं भवतीति ।

### संयुक्तमन्त्रः
सर्वा॑णि॒ वा ए॒ष रू॒पाणि॑ पशू॒नाम्प्रत्या ल॑भ्यते॒ यच्छ्म॑श्रु॒णस्तत् [2]  
पुरु॑षाणाꣳ रू॒पम्यत्तू॑प॒रस्तदश्वा॑नाँ॒य्यद॒न्यतो॑द॒न्तद्गवाँ॒य्यदव्या॑ इव श॒फास्तदवी॑नाँ॒य्यद॒जस्तद॒जाना᳚व्...

### मन्त्रः
सर्वा॑णि॒ वा ए॒ष रू॒पाणि॑ पशू॒नाम् प्रत्या ल॑भ्यते ।  
यच्छ्म॑श्रु॒णस् तत् पुरु॑षाणाꣳ रू॒पम् । [2]  
यत् तू॑प॒रस् तदश्वा॑नाम् ।  
यद॒न्यतो॑द॒न् तद् गवा᳚म् ।  
यदव्या॑ इव श॒फास् तदवी॑नाम् ।  
यद॒जस् तद॒जाना᳚म् ।  

#### टीका
7सर्वाणीति ॥ पशूनां सर्वाणि रूपाणि प्रत्येषः य आलभ्यते प्राजापत्याम्नातमेवे त्यर्थः । कथमित्याह-यदित्यादि । श्मश्रुणत्वात् पुरुषाणां रूपं प्रत्यालभते । तूपरत्वादश्वानाम् । अन्यतोदत्त्वात् गवाम् । ' छन्दसि च ' इति तद्भावः । अवितुल्यशफत्वात् अवीनाम् । अजत्वात् अजानां सर्वेषाम् ॥


### संयुक्तमन्त्रः
वा॒युर्वै प॑शू॒नाम्प्रि॒यन्धाम॒ यद्वा॑य॒व्यो॑ भव॑त्ये॒तमे॒वैन॑म॒भि स॑ञ्जाना॒ना प॒शव॒ उप॑ तिष्ठन्ते

### मन्त्रः
वा॒युर्वै प॑शू॒नाम् प्रि॒यन्धाम॑ ।  
यद् वा॑य॒व्यो॑ भव॑त्य् - ए॒तमे॒वैन॑म् अ॒भि स॑ञ्जाना॒ना प॒शव॒ उप॑ तिष्ठन्ते ।  

#### टीका
8वायुर्वा इति ॥ वृष्ट्यादिद्वारेणोत्पत्तिहेतुत्वात् पशूनां प्रियं स्थानम् । तस्माद्वायव्यत्वे एवमेकप्रियस्थानात्मकं वायुमेवाभिसञ्जानानाः प्रत्यभिजानन्तः पशव एवैनं पशव उपतिष्ठन्ते अतश्च सर्वपशुप्रत्याम्नातमितीदं पशोस्स्तुतिः ॥



### संयुक्तमन्त्रः
वाय॒व्य॑ का॒र्या(३) प्रा॑जाप॒त्या(३) इत्या॑हु॒र्यद्वा॑य॒व्य॑ङ्कु॒र्यात्प्र॒जाप॑तेरिया॒द्यत्प्रा॑जाप॒त्यङ्कु॒र्याद्वा॒योः [3]  
इ॒या॒द्यद्वा॑य॒व्य॑ प॒शुर्भव॑ति॒ तेन॑ वा॒योर्नैति॒ यत्प्रा॑जाप॒त्य पु॑रो॒डाशो॒ भव॑ति॒ तेन॑ प्रा॒जाप॑ते॒र्नैति॒ यद्द्वाद॑शकपाल॒स्तेन॑ वैश्वान॒रान्नैत्य्...

### मन्त्रः
वा॒य॒व्य॑ का॒र्या(३) प्रा॑जाप॒त्या(३) इत्या॑हुः ।  
यद् वा॑य॒व्य॑ङ् कु॒र्यात्, प्र॒जाप॑तेरियात् ।  
यत् प्रा॑जाप॒त्यङ् कु॒र्याद् , वा॒योर् इ॑यात्  । [3]  
यद् वा॑य॒व्य॑ प॒शुर्भव॑ति॒ , तेन॑ वा॒योर् नैति॑ ।  
यत् प्रा॑जाप॒त्य पु॑रो॒डाशो॒ भव॑ति॒ तेन॑ प्रा॒जाप॑ते॒र् नैति॑ ।  
यद् द्वाद॑शकपाल॒स् तेन॑ वैश्वान॒रान् नैति॑ ।  

#### टीका
9वायव्यार्थे प्राजापत्यस्य पशुपुरोडाशस्य विधानार्थं पशोर्विचारः । 'विचार्यमाणानाम्' इति प्लुतः । यदित्यादि ॥ इयात् अपगच्छेत् सम्बन्धोस्य न स्यात् तत्र पशोर्वायव्यत्वात् पशुपुरोडाशस्य च प्राजापत्यत्वात् दोषद्वयं परिहृतम् । इदं चापरमुच्यते तस्य पशुपुरोडाशस्य द्वादशकपालत्वात् वैश्वानरान्नापगमः ॥


### संयुक्तमन्त्रः
आ᳚ग्नावैष्ण॒वमेका॑दशकपाल॒न्निर्व॑पति दीख्षि॒ष्यमा॑णो॒ऽग्निस्सर्वा॑ दे॒वता॒ विष्णु॑र्य॒ज्ञो दे॒वता᳚श्चै॒व य॒ज्ञञ्चा र॑भते॒ऽग्निर॑व॒मो दे॒वता॑नाँ॒व्विष्णु॑ पर॒मो यदा᳚ग्नावैष्ण॒वमेका॑दशकपालन्नि॒र्वप॑ति दे॒वताः᳚ [4]  
ए॒वोभ॒यत॑ परि॒गृह्य॒ यज॑मा॒नोऽव॑ रुन्द्धे


### मन्त्रः
अ॒ग्ना॒वै॒ष्ण॒वमेका॑दशकपाल॒न् निर्व॑पति, दीख्षि॒ष्यमा॑णः ।  
अ॒ग्निस् सर्वा॑ दे॒वता॒ विष्णु॑र्य॒ज्ञः ।  
दे॒वता᳚श् चै॒व य॒ज्ञञ् चाऽऽ र॑भते ।  
अ॒ग्निर॑व॒मो दे॒वता॑नाँ॒व् विष्णु॑ पर॒मः ।  

यदा᳚ग्नावैष्ण॒वमेका॑दशकपालन् नि॒र्वप॑ति,  
दे॒वता॑ ए॒वोभ॒यत॑ परि॒गृह्य॒ यज॑मा॒नोऽव॑ रुन्धे । [4]  

#### टीका
10शाखान्तरे येद्वेश्वानरस्य पुरोडाशं तदप्येतेनोपसंहृतमिति दर्शयति-आग्नावैष्णावमित्यादि ॥ दीक्षणीयायां 'तस्मा एतमाग्रावैप्णवं' इति प्रकृतौ विहितस्यानुवादोऽयं विशेषविधानार्थम् । अग्निस्सर्वा इत्यादि । सर्वदेवतात्वेन अग्नेस्स्तुतिः, यज्ञत्वेन विष्णोः । अवमः पश्चिमः । परम उत्कृष्टः । यज्ञभुजां देवानां सीमानावेतौ आभ्यां देवानुभयतः परिगृह्य अवरुन्धे लभते यजमान एताम् एतत्साध्यं वा फलम् ॥


### संयुक्तमन्त्रः
पुरो॒डाशे॑न॒ वै दे॒वा अ॒मुष्मिँ॑ल्लो॒क आ᳚र्ध्नुवञ्च॒रुणा॒स्मिन्‌य का॒मये॑ता॒मुष्मिँ॑ल्लो॒क ऋ॑ध्नुया॒मिति॒ स पु॑रो॒डाश॑ङ्कुर्वीता॒मुष्मि॑न्ने॒व लो॒क ऋ॑ध्नोति॒ यद॒ष्टाक॑पाल॒स्तेना᳚ग्ने॒यो यत्त्रि॑कपा॒लस्तेन॑ वैष्ण॒वस्समृ॑द्ध्यै॒ य का॒मये॑ता॒स्मिल्लोँ॒क ऋ॑ध्नुया॒मिति॒ स च॒रुङ्कु॑र्वीता॒ग्नेर्घृ॒तँव्विष्णो᳚स्तण्डु॒लास्तस्मा᳚त् [5]  
च॒रु का॒र्यो᳚ऽस्मिन्ने॒व लो॒क ऋ॑ध्नोत्य्...

### मन्त्रः
पु॒रो॒डाशे॑न॒ वै दे॒वा अ॒मुष्मिँ॑ल् लो॒क आ᳚र्ध्नुवञ् च॒रुणा॒स्मिन्‌ ।  
य का॒मये॑त + अ॒मुष्मिँ॑ल् लो॒क ऋ॑ध्नुया॒म् इति॒ ,
स पु॑रो॒डाश॑ङ्कुर्वीत ।  

अ॒मुष्मि॑न्ने॒व लो॒क ऋ॑ध्नोति ।  
यद॒ष्टाक॑पाल॒स् तेना᳚ग्ने॒यः ।   
यत् त्रि॑कपा॒लस् तेन॑ वैष्ण॒वः । समृ॑द्ध्यै ।  
य का॒मये॑त + अ॒स्मिल् लोँ॒क ऋ॑ध्नुया॒मिति॒ , स च॒रुङ् कु॑र्वीत ।  
अ॒ग्नेर् घृ॒तँव् विष्णो᳚स् तण्डु॒लाः ।  
तस्मा᳚च्  च॒रु का॒र्यो᳚ ऽस्मिन्ने॒व लो॒क ऋ॑ध्नोति ।[5]  

#### टीका
11पुरोडाशेनेति ॥ विशेषविधिः । अमुष्मिन् लोके ऋद्धिकामस्य पुरोडाशः । अस्मिन्लोके ऋद्धिकामस्य चरुः । गतमन्यत् ॥


### संयुक्तमन्त्रः
आदि॒त्यो भ॑वती॒यँव्वा अदि॑तिर॒स्यामे॒व प्रति॑ तिष्ठ॒त्यथो॑ अ॒स्यामे॒वाधि॑ य॒ज्ञन्त॑नुते॒

### मन्त्रः
आ॒दि॒त्यो भ॑वति ।  
इ॒यँव् वा अदि॑तिः ।  
अ॒स्यामे॒व प्रति॑ तिष्ठ॒त्य् अथो॑ अ॒स्याम् ए॒वाधि॑ य॒ज्ञन् त॑नुते ।  

#### टीका
12आदित्य इति ॥ कः आन (?) । अथो अपि च अस्यां पृथिव्यां अधियज्ञं तनुते आदित्यं सर्वा पृथिवी देवी यजमानमिति ॥


### संयुक्तमन्त्रः
यो वै सँ॑व्वथ्स॒रमुख्य॒मभृ॑त्वा॒ग्निञ्चि॑नु॒ते यथा॑ सा॒मि गर्भो॑ऽव॒पद्य॑ते ता॒दृगे॒व तदार्ति॒मार्च्छे᳚द्वैश्वान॒रन्द्वाद॑शकपालम्पु॒रस्ता॒न्निर्व॑पेथ्सँव्वथ्स॒रो वा अ॒ग्निर्वै᳚श्वान॒रो यथा॑ सँव्वथ्स॒रमा॒प्त्वा [6]  
का॒ल आग॑ते वि॒जाय॑त ए॒वमे॒व सँ॑व्वथ्स॒रमा॒प्त्वा का॒ल आग॑ते॒ऽग्निञ्चि॑नुते॒ नार्ति॒मार्च्छ॑त्य्

### मन्त्रः
यो वै सँ॑व्वथ्स॒रमुख्य॒मभृ॑त्वा॒ ऽग्निञ् चि॑नु॒ते, यथा॑ सा॒मि गर्भो॑ऽव॒पद्य॑ते ता॒दृगे॒व तत् ।  
आर्ति॒मार्च्छे᳚त् ।  
वै॒श्वा॒न॒रन्द्वाद॑शकपालम् पु॒रस्ता॒न् निर्व॑पेत् ।  
सँ॒व्व॒थ्स॒रो वा अ॒ग्निर् वै᳚श्वान॒रः ।  
यथा॑ सँव्वथ्स॒रम् आ॒प्त्वा  का॒ल आग॑ते वि॒जाय॑त ,  
ए॒वमे॒व सँ॑व्वथ्स॒रमा॒प्त्वा का॒ल आग॑ते॒ ऽग्निञ् चि॑नुते ।[6]  
नार्ति॒मार्च्छ॑ति ।  

#### टीका
13यो वा इत्यादि ॥ संवत्सरमुख्यस्याभरणे वैश्वानराग्रिविधिः । सामीति । गर्भकालस्यैकादशापगमे आर्तिमार्छेदिति । यजमानः वैश्वानरस्य संवत्सरत्वात् । संवत्सरकार्यलाभः । ततः काले च यजनात् यजमानस्य आर्त्यभावः ॥


### संयुक्तमन्त्रः
ए॒षा वा अ॒ग्ने प्रि॒या त॒नूर्यद्वै᳚श्वान॒र प्रि॒यामे॒वास्य॑ त॒नुव॒मव॑ रुन्द्धे॒

### मन्त्रः
ए॒षा वा अ॒ग्ने प्रि॒या त॒नूर् यद् वै᳚श्वान॒रः।  
प्रि॒यामे॒वास्य॑ त॒नुव॒मव॑ रुन्धे ।  

#### टीका
14एषेति ॥ गतम् ॥
+++( सम्पादकटिप्पणिः - विस्तृतं व्याख्यानमन्यत्र मृग्यम्। )+++


### संयुक्तमन्त्रः
त्रीण्ये॒तानि॑ ह॒वीꣳषि॑ भवन्ति॒ त्रय॑ इ॒मे लो॒का ए॒षाँल्लो॒काना॒ꣳ॒ रोहा॑य ॥ [7]  

### मन्त्रः
त्रीण्ये॒तानि॑ ह॒वीꣳषि॑ भवन्ति ।  
त्रय॑ इ॒मे लो॒काः ।  
ए॒षाँल् लो॒काना॒ꣳ॒ रोहा॑य ॥ [7]  

#### टीका
15त्रीणीति ॥ वैश्वानरान्तानि नित्यानीति मन्यन्ते । विकल्पवचनं विकृत्यर्थं स्यादिति ॥

इति पञ्चमे पञ्चमे प्रथमोनुवाकः ॥  

## अनुवाकः ६


### संयुक्तमन्त्रः
प्र॒जाप॑ति प्र॒जास्सृ॒ष्ट्वा प्रे॒णानु॒ प्रावि॑श॒त्ताभ्य॒ पुन॒स्सम्भ॑वितु॒न्नाश॑क्नो॒थ्सो᳚ऽब्रवीदृ॒ध्नव॒दिथ्स यो मे॒त पुन॑स्सञ्चि॒नव॒दिति॒ तन्दे॒वास्सम॑चिन्व॒न्ततो॒ वै त आ᳚र्ध्नुव॒न्‌यथ्स॒मचि॑न्व॒न्तच्चित्य॑स्य चित्य॒त्वँय्य ए॒वँव्वि॒द्वान॒ग्निञ्चि॑नु॒त ऋ॒ध्नोत्ये॒व

### मन्त्रः
प्र॒जाप॑ति प्र॒जास् सृ॒ष्ट्वा प्रे॒णानु॒ प्रावि॑शत् ।  
ताभ्य॒ पुन॒स् सम्भ॑वितु॒न् नाश॑क्नोत् ।  
सो᳚ऽब्रवीद् - ऋ॒ध्नव॒दिथ्स यो मे॒त पुन॑स्सञ्चि॒नव॒दिति॑ ।  
तन्दे॒वास् सम॑चिन्वन् ।  
ततो॒ वै त आ᳚र्ध्नुवन्‌ ।  
यथ्स॒मचि॑न्व॒न् तच् चित्य॑स्य चित्य॒त्वम् ।  
य ए॒वँव् वि॒द्वान् अ॒ग्निञ् चि॑नु॒त, ऋ॒ध्नोत्ये॒व ।  

#### टीका
1प्रजापतिरित्यादि ॥ विशेषस्तुतिः । प्रेम्णा सृष्टा अनुप्राविशन् । छान्दसो मकारस्य लोपः, उदात्तनिवृत्तिस्वरेण तृतीयाया उदात्तत्वम् । प्रजानां पाता अग्निः प्रजापतिः । प्रजापतिरेव हि वैश्वानरभावं प्रतिपन्नः ता अनुप्रविष्टः ताम्यः पुनः प्रजाभ्यः पुनः सम्भवितुमुत्पत्तुं नाशक्नोत् । विभक्तात्मैवास्थितः । अथ तादृशस्सोब्रवीत् ऋध्नुऽयादेव सः प्रजासु मां विभक्तात्मानमवस्थितमादाय पुनस्संचिनवत् सङ्गतमेकत्र चिनुयादिति । उभयत्रापि लेट्याडागमः । अथ देवाश्च तथा कृत्वा गताः तस्मात्संहतचयनात् चित्यत्वं अग्नेः । 'चित्याग्रिचित्ये च' इति निपात्यते । तस्मादेवं विदित्वा चिन्वानः ऋध्नोत्येव ॥


### संयुक्तमन्त्रः
कस्मै॒ कम॒ग्निश्ची॑यत॒ इत्या॑हुरग्नि॒वान् [8]  
अ॒सा॒नीति॒ वा अ॒ग्निश्ची॑यतेऽग्नि॒वाने॒व भ॑वति॒ कस्मै॒ कम॒ग्निश्ची॑यत॒ इत्या॑हुर्दे॒वा मा॑ वेद॒न्निति॒ वा अ॒ग्निश्ची॑यते वि॒दुरे॑नन्दे॒वा कस्मै॒ कम॒ग्निश्ची॑यत॒ इत्या॑हुर्गृ॒ह्य॑सा॒नीति॒ वा अ॒ग्निश्ची॑यते गृ॒ह्ये॑व भ॑वति॒ कस्मै॒ कम॒ग्निश्ची॑यत॒ इत्या॑हु पशु॒मान॑सा॒नीति॒ वा अ॒ग्निः [9]  
ची॒य॒ते॒ प॒शु॒माने॒व भ॑वति॒ कस्मै॒ कम॒ग्निश्ची॑यत॒ इत्या॑हुस्...

### मन्त्रः
कस्मै॒ कम॒ग्निश्ची॑यत॒ इत्या॑हुः ।  
अ॒ग्नि॒वान॑सानीति॒ वा अ॒ग्निश् ची॑यते । [8]  
अ॒ग्नि॒वाने॒व भ॑वति ।  
कस्मै॒ कम॒ग्निश् ची॑यत॒ इत्या॑हुः ।  
दे॒वा मा॑ वेद॒न्न् इति॒ वा अ॒ग्निश् ची॑यते ।  
वि॒दुर् ए॑नन् दे॒वाः ।  
कस्मै॒ कम॒ग्निश् ची॑यत॒ इत्या॑हुः ।  
गृ॒ह्य॑सा॒नीति॒ वा अ॒ग्निश् ची॑यते ।  
गृ॒ह्ये॑व भ॑वति ।  
कस्मै॒ कम॒ग्निश् ची॑यत॒ इत्या॑हुः ।  
प॒शु॒मान॑सा॒नीति॒ वा अ॒ग्निश् ची॑यते । [9]  
प॒शु॒माने॒व भ॑वति ।  
कस्मै॒ कम॒ग्निश् ची॑यत॒ इत्या॑हुः ।  

#### टीका
2कस्मा इत्यादि ॥ ब्रह्मवादिन आहुः । कमिति निपातः लुप्तचतुर्थी कः । कमेर्वा व्यत्ययेन कर्मणि विच् । कस्मै कामायाग्निश्चीयत इत्यर्थः । अग्निवानिति । जाठरेण तद्वान् । भूम्नि मतुप् । 'छन्दसीरः' इति मत्वम् । 'ह्रस्वनुड्भ्याम्' इति मतुप उदात्तत्वम् ॥


### संयुक्तमन्त्रः
स॒प्त मा॒ पुरु॑षा॒ उप॑ जीवा॒निति॒ वा अ॒ग्निश्ची॑यते॒ त्रय॒ प्राञ्च॒स्त्रय॑ प्र॒त्यञ्च॑ आ॒त्मा स॑प्त॒म ए॒ताव॑न्त ए॒वैन॑म॒मुष्मिँ॑ल्लो॒क उप॑ जीवन्ति

### मन्त्रः
स॒प्त मा॒ पुरु॑षा॒ उप॑ जीवा॒निति॒ वा अ॒ग्निश् ची॑यते ।  

त्रय॒ प्राञ्च॒स् , त्रय॑ प्र॒त्यञ्च॑ , आ॒त्मा स॑प्त॒म,
ए॒ताव॑न्त ए॒वैन॑म॒मुष्मिँ॑ल् लो॒क उप॑ जीवन्ति ।  

#### टीका
3सप्तेति ॥ सप्त पुरुषा मा उपजीवन्तीति लेट्याडागमः । प्राञ्चः त्रयः पित्रादयोऽतीताः त्रयः प्रत्यञ्चः पुत्रादयो भविष्यन्तः । आत्मा प्रकृष्टपाण्यादिकं शरीरम् । औपचारिकमस्य पुरुषत्वम् । वक्तारश्च भवन्ति-विरूपः पुरुष इनि । एतावन्त इति । सप्ताप्येते एनमग्रिचितं अमुष्मिन् लोके भोगभूमौ उपजीवन्ति उपगच्छन्ति ॥



### संयुक्तमन्त्रः
प्र॒जाप॑तिर॒ग्निम॑चिकीषत॒ तम्पृ॑थि॒व्य॑ब्रवी॒न्न मय्य॒ग्निञ्चे᳚ष्य॒सेति॑ मा धख्ष्यति॒ सा त्वा॑तिद॒ह्यमा॑ना॒ वि ध॑विष्ये [10]  
स पापी॑यान्भविष्य॒सीति॒ सो᳚ऽब्रवी॒त्तथा॒ वा अ॒हङ्क॑रिष्यामि॒ यथा᳚ त्वा॒ नाति॑ध॒ख्ष्यतीति॒ स इ॒माम॒भ्य॑मृशत्प्र॒जाप॑तिस्त्वा सादयतु॒ तया॑ दे॒वत॑याङ्गिर॒स्वद्ध्रु॒वा सी॒देती॒मामे॒वेष्ट॑काङ्कृ॒त्वोपा॑ध॒त्तान॑तिदाहाय॒

### मन्त्रः
प्र॒जाप॑तिर् अ॒ग्निम॑चिकीषत ।  
तम् पृ॑थि॒व्य॑ब्रवी॒न् - न मय्य॒ग्निञ् चे᳚ष्य॒सेति॑ ,  
मा धख्ष्यति॒ सा त्वा॑तिद॒ह्यमा॑ना॒ वि ध॑विष्ये, स पापी॑यान् भविष्य॒सीति॑ ।[10]  
सो᳚ऽब्रवी॒त् - "तथा॒ वा अ॒हङ्क॑रिष्यामि॒ यथा᳚ त्वा॒ नाति॑ध॒ख्ष्यति॑ " + इति॑ ।  
स इ॒माम॒भ्य॑मृशत् ।  
प्र॒जाप॑तिस् त्वा सादयतु॒ तया॑ दे॒वत॑याङ्गिर॒स्वद्ध्रु॒वा सी॒देति॑ ।  
इ॒माम् ए॒वेष्ट॑काङ् कृ॒त्वोपा॑ध॒त्तान॑तिदाहाय ।

#### टीका
4प्रजापतिरग्निमित्यादि ॥ 'प्रजापतिस्त्वा' इत्यस्य स्तुतिः । अचिकीषत। चेतुमैच्छत् । ‘विभाषाञ्चेः’ इति कुत्वम् । पृथिव्यब्रवीत् मय्यग्निं न चेष्यसे अकार्यं तत्तव । अथ कारणं चाह - पृथिवीमेकाष्टकां कृत्वोपाधत्त । तच्चानतिदाहायाभवत् ॥



### संयुक्तमन्त्रः
यत्प्रत्य॒ग्निञ्चि॑न्वी॒त तद॒भि मृ॑शेत्प्र॒जाप॑तिस्त्वा सादयतु॒ तया॑ दे॒वत॑याङ्गिर॒स्वद्ध्रु॒वा सी॑द [11]  
इती॒मामे॒वेष्ट॑काङ्कृ॒त्वोप॑ ध॒त्तेऽन॑तिदाहाय

### मन्त्रः
यत् प्रत्य॒ग्निञ् चि॑न्वी॒त तद॒भि मृ॑शेत् ।  
प्र॒जाप॑तिस् त्वा सादयतु॒ , तया॑ दे॒वत॑याऽङ्गिर॒स्वद् ध्रु॒वा सी॒देति॑ । [11]  
इ॒मामे॒वेष्ट॑काङ् कृ॒त्वोप॑ ध॒त्ते ऽन॑तिदाहाय ।  

#### टीका
5यदित्यादि ॥ यत्फलं प्रत्यग्निं चिन्वीत तत्फलं साधयितुम् । यद्वा-कर्म निर्वर्तयितुं तत्राभिमृशेत् इष्टकाम् । 'सुपां सुलुक्' इति सप्तम्या लुक् । व्याख्यातो मन्त्रः। । इमामित्यादि । गतम् ॥


### संयुक्तमन्त्रः
प्र॒जाप॑तिरकामयत॒ प्र जा॑ये॒येति॒ स ए॒तमुख्य॑मपश्य॒त्तꣳ सँ॑व्वथ्स॒रम॑बिभ॒स्ततो॒ वै स प्राजा॑यत॒ तस्मा᳚थ्सँव्वथ्स॒रम्भा॒र्य॑ प्रैव जा॑यते॒ तँव्वस॑वोऽब्रुव॒न्प्र त्वम॑जनिष्ठा व॒यम्प्र जा॑यामहा॒ इति॒ तँव्वसु॑भ्य॒ प्राय॑च्छ॒त्तन्त्रीण्यहा᳚न्यबिभरु॒स्तेन॑ [12]  
त्रीणि॑ च श॒तान्यसृ॑जन्त॒ त्रय॑स्त्रिꣳशतञ्च॒ तस्मा᳚त्त्र्य॒हम्भा॒र्य॑ प्रैव जा॑यते॒

### मन्त्रः
प्र॒जाप॑तिरकामयत॒ - प्र जा॑ये॒येति॑ ।  
स ए॒तमुख्य॑मपश्यत् ।  
तꣳ सँ॑व्वथ्स॒रम॑बिभः ।  
ततो॒ वै स प्राजा॑यत ।  
तस्मा᳚थ् सँव्वथ्स॒रम् भा॒र्य॑ प्रैव जा॑यते ।  
तँव्वस॑वोऽब्रुव॒न् - "प्र त्वम॑जनिष्ठा व॒यम्प्र जा॑यामहा॒" इति॑ ।  
तँव् वसु॑भ्य॒ प्राय॑च्छत् ।  
तन् त्रीण्यहा᳚न्यबिभरुः ।   
तेन॒ त्रीणि॑ च श॒तान्यसृ॑जन्त॒ त्रय॑स्त्रिꣳशतञ् च ।[12]  
तस्मा᳚त् त्र्य॒हम् भा॒र्य॑ प्रैव जा॑यते ।  

#### टीका
6प्रजापतिरकामयतेत्यादिरुख्यस्य संवत्सरविधिः । तमिति । तं यान् प्रागजनिष्ठाः ते वयं प्रजायामहै तत्तस्मात् उख्यमस्मभ्यं प्रयच्छेति प्रजाकामाः वसवोऽब्रुवन् । प्रजापतिरथ उख्यं तेभ्यः प्रायच्छत् । ते च त्रीण्यहान्यबिभरुः । चेत्यवधारणे । तेन यत् त्रयस्त्रिंशदधिकशतत्रयसंख्याः प्रजा असृजन्त तस्मात्त्र्यहं भार्य इति विध्यन्तरम् ॥


### संयुक्तमन्त्रः
तान्रु॒द्रा अ॑ब्रुव॒न्प्र यू॒यम॑जनिढ्वँव्व॒यम्प्र जा॑यामहा॒ इति॒ तꣳ रु॒द्रेभ्य॒ प्राय॑च्छ॒न्तꣳ षडहा᳚न्यबिभरु॒स्तेन॒ त्रीणि॑ च श॒तान्यसृ॑जन्त॒ त्रय॑स्त्रिꣳशतञ्च॒ तस्मा᳚थ्षड॒हम्भा॒र्य॑ प्रैव जा॑यते॒

### मन्त्रः
तान् रु॒द्रा अ॑ब्रुव॒न् -  "प्र यू॒यम॑जनिढ्वँव् व॒यम् प्रजा॑यामहा॒" इति॑ ।  
तꣳ रु॒द्रेभ्य॒ प्राय॑च्छन् ।  
तꣳ षडहा᳚न्यबिभरुः ।   
तेन॒ त्रीणि॑ च श॒तान्यसृ॑जन्त॒ त्रय॑स्त्रिꣳशतञ् च ।  
तस्मा᳚थ् षड॒हम् भा॒र्य॑ प्रैव जा॑यते ।  

#### टीका
7तानित्यादिः षडहविधिः । तान्वसून्रुद्रा अब्रुवन् । शेषं समानम् ॥



### संयुक्तमन्त्रः
ताना॑दि॒त्या अ॑ब्रुव॒न्प्र यू॒यम॑जनिढ्वँव्व॒यम् [13]  
प्र जा॑यामहा॒ इति॒ तमा॑दि॒त्येभ्य॒ प्राय॑च्छ॒न्तन्द्वाद॒शाहा᳚न्यबिभरु॒स्...

### मन्त्रः
ताना॑दि॒त्या अ॑ब्रुव॒न् - "प्र यू॒यम॑जनिढ्वँव् व॒यम्  प्र जा॑यामहा॒" इति॑ ।[13]  
तमा॑दि॒त्येभ्य॒ प्राय॑च्छन् ।  
तन् द्वाद॒शाहा᳚न्यबिभरुः ।  

#### टीका
8तानादित्या इत्यादिः द्वादशाहविधिः । तान् रुद्रानादित्या अब्रुवन् । समानमन्यत् ॥


### संयुक्तमन्त्रः
तेन॒ त्रीणि॑ च श॒तान्यसृ॑जन्त॒ त्रय॑स्त्रिꣳशतञ्च॒ तस्मा᳚द्द्वादशा॒हम्भा॒र्य॑ प्रैव जा॑यते॒ तेन॒ वै ते स॒हस्र॑मसृजन्तो॒खाꣳ स॑हस्रत॒मीय्यँ ए॒वमुख्यꣳ॑ साह॒स्रँव्वेद॒ प्र स॒हस्र॑म्प॒शूना᳚प्नोति ॥ [14]  

### मन्त्रः
तेन॒ त्रीणि॑ च श॒तान्यसृ॑जन्त॒ त्रय॑स्त्रिꣳशतञ् च ।  
तस्मा᳚द् द्वादशा॒हम् भा॒र्य॑ प्रैव जा॑यते ।  
तेन॒ वै ते स॒हस्र॑मसृजन्तो॒खाꣳ स॑हस्रत॒मीम् ।  
य ए॒वमुख्यꣳ॑ साह॒स्रँव् वेद॒, प्र स॒हस्र॑म् प॒शून् आ᳚प्नोति ॥ [14]  

#### टीका
9तेन वा इत्यादि ॥ तेनोख्येनाग्निना वस्वादयः सहस्रं प्रजा असृजन्त एकोनाः । उखां तु तत्सहस्रतमीं तत्सहस्रपूरणीं असृजन्त । य एवमित्यादिः विदुषस्स्तुतिः । साहस्रं सहस्रयोगस्य निमित्तम् । 'शतमानविंशतिक' इत्यण् । एवं विद्वानपि सहस्रं पशून्प्राप्नोति किं पुनः कर्तेति क्रियास्तुतिरेव वा ॥

इति पञ्चमे पञ्चमे द्वितीयोनुवाकः  


## अनुवाकः ३

### संयुक्तमन्त्रः
यजु॑षा॒ वा ए॒षा क्रि॑यते॒ यजु॑षा पच्यते॒ यजु॑षा॒ वि मु॑च्यते॒ यदु॒खा सा वा ए॒षैतर्‌हि॑ या॒तया᳚म्नी॒ सा न पुन॑ प्र॒युज्येत्या॑हु॒रग्ने॑ यु॒ख्ष्वा हि ये तव॑ यु॒ख्ष्वा हि दे॑व॒हूत॑मा॒ꣳ॒ इत्यु॒खाया᳚ञ्जुहोति॒ तेनै॒वैना॒म्पुन॒ प्र यु॑ङ्क्ते॒ तेनाया॑तयाम्नी॒

### मन्त्रः
यजु॑षा॒ वा ए॒षा क्रि॑यते॒, यजु॑षा पच्यते॒, यजु॑षा॒ वि मु॑च्यते॒ यदु॒खा ।  

"सा वा ए॒षैतर्‌हि॑ या॒तया᳚म्नी॒ सा न पुन॑ प्र॒युज्या᳚ " + इत्या॑हुः ।  

अग्ने॑ यु॒ख्ष्वा हि ये तव॑ यु॒ख्ष्वा हि दे॑व॒हूत॑मा॒ꣳ॒ इत्यु॒खाया᳚ञ् जुहोति ।  

तेनै॒वैना॒म् पुन॒ प्र यु॑ङ्क्ते॒ तेनाया॑तयाम्नी ।  

#### टीका
1यजुषा वा इत्यादि ॥ उखानाम मन्त्रेण 'वि पाजसा' इत्यादिना क्रियते । 'धिषणास्त्वा' इत्यादिना पच्यते । 'मित्र' इत्यादिना विमुच्यते । सेयमेतर्हि इदानीं उपधानकाले यातयाम्नी निर्गतरसा पुनर्मन्त्रोपयोगात् । 'अन उपधालोपिनः' इति ङीप् । न सा पुनरपि प्रयोज्या पुनरपि तां न प्रयोक्तुमर्हति । अयातयाम्नी चैवं भवति ॥


### संयुक्तमन्त्रः
यो वा अ॒ग्निँय्योग॒ आग॑ते यु॒नक्ति॑ यु॒ङ्क्ते यु॑ञ्जा॒नेष्वग्ने᳚ [15]  
यु॒ख्ष्वा हि ये तव॑ यु॒ख्ष्वा हि दे॑व॒हूत॑मा॒ꣳ॒ इत्या॑है॒ष वा अ॒ग्नेर्योग॒स्तेनै॒वैनँ॑य्युनक्ति यु॒ङ्क्ते यु॑ञ्जा॒नेषु॑

### मन्त्रः
यो वा अ॒ग्निँय् योग॒ आग॑ते यु॒नक्ति॑ यु॒ङ्क्ते यु॑ञ्जा॒नेषु ।  
अग्ने॑ यु॒ख्ष्वा हि ये तव॑ यु॒ख्ष्वा हि दे॑व॒हूत॑मा॒ꣳ॒ इत्या॑ह ।[15]  
ए॒ष वा अ॒ग्नेर्योगः॑ ।  
तेनै॒वैनँ॑य् युनक्ति यु॒ङ्क्ते यु॑ञ्जा॒नेषु॑ ।  

#### टीका
2यो वा इत्यादयो अग्नियोगकाले आगते युनक्ति स युञ्जानेषु आत्मानं युङ्क्ते योक्तृव्यपदेशं लभते । कर्त्रभिप्रायमात्मनेपदम् । एते ऋचौ अग्नियोगसंज्ञे । अस्मिन्काले अब्रुवन् अग्निं युनक्ति युञ्जानेषु चात्मानं युङ्क्ते ॥


### संयुक्तमन्त्रः
ब्रह्मवा॒दिनो॑ वदन्ति न्य॑ङ्ङ॒ग्निश्चे॑त॒व्या(३) उ॑त्ता॒ना(३) इति॒ वय॑साँ॒व्वा ए॒ष प्र॑ति॒मया॑ चीयते॒ यद॒ग्निर्यन्न्य॑ञ्चञ्चिनु॒यात्पृ॑ष्टि॒त ए॑न॒माहु॑तय ऋच्छेयु॒र्यदु॑त्ता॒नन्न पति॑तुꣳ शक्नुया॒दसु॑वर्ग्योऽस्य स्यात्...

### मन्त्रः
ब्र॒ह्म॒वा॒दिनो॑ वदन्ति "न्य॑ङ्ङ॒ग्निश् चे॑त॒व्या(३) उ॑त्ता॒ना(३)" इति॑ ।  
वय॑साँ॒व् वा ए॒ष प्र॑ति॒मया॑ चीयते॒ यद॒ग्निः ।  
यन् न्य॑ञ्चञ् चिनु॒यात् पृ॑ष्टि॒त ए॑न॒माहु॑तय ऋच्छेयुः ।   
यदु॑त्ता॒नन् न पति॑तुꣳ शक्नुया॒दसु॑वर्ग्योऽस्य स्यात् ।  

#### टीका
3अथ उत्तानपुरुषशीर्षोपधानार्थं ब्रह्मचारिभिर्विचारं प्रस्तौति - ब्रह्मवादिन इति ॥ ब्रह्मवादिनो विचारं वदन्ति, किं अधोमुखोग्निश्चेतव्यः? उत ऊर्ध्वमुखः? इति । 'विचार्यमाणानाम्' इति प्लुतः । ...पक्षद्वयमिति । वयसामित्यादि । अयमग्निः पक्षिणां प्रतिमा प्रतिच्छन्देन चीयते नेष्टकासङ्घातमात्रम् । विकृत्यर्थं बहुवचनम् । तत्र तत्तत्प्रतिमाम्नातं अग्निमयं चिनुयात् ष्टष्टितः पृष्टितयः एनमाहुतयः प्राप्नुयुः । यदुत्तानमिति । चिनुयादित्येव । चयनप्रातिकूल्यात् पतितुं न शक्नुयात् । ततश्चायं यजमानस्य असुवर्ग्यस्स्यात् । 'गोद्व्यचः' इति यत् ॥



### संयुक्तमन्त्रः
प्रा॒चीन॑मुत्ता॒नम् [16]  
पु॒रु॒ष॒शी॒र्‌षमुप॑ दधाति मुख॒त ए॒वैन॒माहु॑तय ऋच्छन्ति॒ नोत्ता॒नञ्चि॑नुते सुव॒र्ग्यो᳚ऽस्य भवति

### मन्त्रः
प्रा॒चीन॑मुत्ता॒नम् पु॑रुषशी॒र्॒‌षमुप॑ दधाति । [16]  
मु॒ख॒त ए॒वैन॒माहु॑तय ऋच्छन्ति॒, नोत्ता॒नञ् चि॑नुते, सुव॒र्ग्यो᳚ऽस्य भवति ।  

#### टीका
4समाधत्ते-प्राचीनमित्यादि ॥ पुरुषशीर्षमात्रं प्राचीनमुत्तानमुपदधाति । मुखत एवाहुतयः प्राप्नुवन्ति । अग्निं तु नोत्तानं चिनुते न्यञ्चमेव च चिनुयात् । तेनायं स्वर्ग्यो भवति ॥


### संयुक्तमन्त्रः
सौ॒र्या जु॑होति॒ चख्षु॑रे॒वास्मि॒न्प्रति॑ दधाति॒

### मन्त्रः
सौ॒र्या जु॑होति ।  
चख्षु॑र् ए॒वास्मि॒न् प्रति॑ दधाति ।   

#### टीका
5सौर्येति ॥ 'चित्रं देवानां' इति । ऋचा तस्मिन्पुरुषशिरसि जुहोति । उदात्तनिवृत्तिस्वरेण ङीप उदात्तत्वे 'उदात्तयणः' इति तृतीयाया उदात्तत्वम् ॥


### संयुक्तमन्त्रः
द्विर्जु॑होति॒ द्वे हि चख्षु॑षी समा॒न्या जु॑होति समा॒नꣳ हि चख्षु॒स्समृ॑द्ध्यै

### मन्त्रः
द्विर् जु॑होति॒ , द्वे हि चख्षु॑षी ।  
स॒मा॒न्या जु॑होति, समा॒नꣳ हि चख्षु॒स् समृ॑द्ध्यै ।  

#### टीका
6द्विरिति ॥ द्वित्वाच्चक्षुषः । समान्येति । एकयैवर्चा द्वयोश्चक्षुषोः जुहोति । 'केवलमामक' इति ङीप्, पूर्ववत्तृतीयाया उदात्तत्वम् । समानं एकमेव हि चक्षुरिन्द्रियं अधिष्ठानभेदात्तु भिन्नमिव लक्ष्यते । समृद्ध्या इति । अनुरूपत्वाय भवति । 'तादौ च' इति गतेः प्रकृतिस्वरत्वम् ॥


### संयुक्तमन्त्रः
देवासु॒रास्सँय्य॑त्ता आस॒न्ते वा॒मँव्वसु॒ सन्न्य॑दधत॒ तद्दे॒वा वा॑म॒भृता॑वृञ्जत॒ तद्वा॑म॒भृतो॑ वामभृ॒त्त्वय्यँद्वा॑म॒भृत॑मुप॒दधा॑ति वा॒ममे॒व तया॒ वसु॒ यज॑मानो॒ भ्रातृ॑व्यस्य वृङ्क्ते॒

### मन्त्रः
दे॒वा॒सु॒राः सँय्य॑त्ता आसन् ।  
ते वा॒मँव् वसु॒ सन्न्य॑दधत ।  
तद् दे॒वा वा॑म॒भृता॑वृञ्जत ।  
तद् वा॑म॒भृतो॑ वामभृ॒त्त्वम् ।   
यद् वा॑म॒भृत॑मुप॒दधा॑ति, वा॒ममे॒व तया॒ वसु॒ यज॑मानो॒ भ्रातृ॑व्यस्य वृङ्क्ते ।  

#### टीका
7देवासुरा इत्यादि ॥ असुराः वामं वननीयं चयनरसं न्यदधत गूढं क्वचित्संभूय स्थापितवन्तः । देवास्तु तद्वामभृन्नाम्न्या इष्टकया अवृञ्जत आददत । तत् वामं वसु भ्रियतेऽनयेति वामभृत् । करणे क्विप्, 'हृग्रहोर्भः' इति भत्वम् ॥


### संयुक्तमन्त्रः
हिर॑ण्यमूर्ध्नी भवति॒ ज्योति॒र्वै हिर॑ण्य॒ञ्ज्योति॑र्वा॒मञ्ज्योति॑षै॒वास्य॒ ज्योति॑र्वा॒मँव्वृ॑ङ्क्ते द्विय॒जुर्भ॑वति॒ प्रति॑ष्ठित्यै ॥ [17]  

### मन्त्रः
हिर॑ण्यमूर्ध्नी भवति ।  
ज्योति॒र् वै हिर॑ण्य॒ञ् ज्योति॑र् वा॒मम् ।  
ज्योति॑षै॒वास्य॒ ज्योति॑र् वा॒मँव् वृ॑ङ्क्ते ।  
द्वि॒य॒जुर् भ॑वति॒, प्रति॑ष्ठित्यै ॥ [17]  

#### टीका
8हिरण्यमूर्ध्नीति ॥ हिरण्यं मूर्ध्नि उपरिभागे यस्याः । पूर्ववत् ङीप् । ज्योतिरिति । हिरण्यं द्योतनशीलं वामं वसु । तस्मात्तादृशेन तादृशं वसु भ्रातृव्यस्याददते । द्वियजुरिति । द्वाभ्यां मन्त्राभ्यां 'यास्ते अग्रे सूर्ये रुचः' 'या वो देवाः सूर्ये रुचः' इत्येताभ्यां यजुष्कृतावयजुष्कृति वा । त्रिचक्रादित्वादुत्तरपदान्तोदात्तत्वम् । प्रतिष्ठित्या इति । द्वित्वलाभाद्गतेः प्रकृतिस्वरत्वम् ॥

इति पञ्चमे पञ्चमे तृतीयोनुवाकः ॥  


## अनुवाकः ४


### संयुक्तमन्त्रः
आपो॒ वरु॑णस्य॒ पत्न॑य आस॒न्ता अ॒ग्निर॒भ्य॑ध्याय॒त्तास्सम॑भव॒त्तस्य॒ रेत॒ परा॑पत॒त्तदि॒यम॑भव॒द्यद्द्वि॒तीय॑म्प॒राप॑त॒त्तद॒साव॑भवदि॒यँव्वै वि॒राड॒सौ स्व॒राड्यद्वि॒राजा॑वुप॒दधा॑ती॒मे ए॒वोप॑ धत्ते॒

### मन्त्रः
आपो॒ वरु॑णस्य॒ पत्न॑य आस॒न् , ता अ॒ग्निर॒भ्य॑ध्याय॒त् ,  
तास् सम॑भव॒त् तस्य॒ रेत॒ परा॑पत॒त्, तदि॒यम॑भव॒द् यद् द्वि॒तीय॑म् प॒राप॑त॒त् ,  
तद॒साव् अ॑भवत् ।  
इ॒यँव् वै वि॒राड् , अ॒सौ स्व॒राड्  
यद् वि॒राजा॑व् - उप॒दधा॑ती॒मे ए॒वोप॑ धत्ते ।   

#### टीका
1उक्ताः 'विराट् ज्योतिरधारयत्' इत्याद्यास्तिस्र इष्टकाः । आपो वरुणस्येत्यादिभिः विराट्स्वराजोस्स्तुतिः । अभ्यध्यायत् अकामयत समभवत् मिथुनभावेन अभुङ्क्त । तस्येत्यादि । गतम् । द्यावापृथिवीत्वेन विराट्स्वराजोरिष्टकयोस्स्तुतिः । तस्माद्विराजोपधानेन द्यावापृथिव्यावेव उपहिते । इमे इति । इयञ्चासौ च इमे । 'त्यदादीनां यत्परम्' इति इदमश्शेषः ॥


### संयुक्तमन्त्रः
यद्वा अ॒सौ रेत॑स्सि॒ञ्चति॒ तद॒स्याम्प्रति॑ तिष्ठति॒ तत्प्र जा॑यते॒ ता ओष॑धयः [18]  
वी॒रुधो॑ भवन्ति॒ ता अ॒ग्निर॑त्ति॒ य ए॒वँव्वेद॒ प्रैव जा॑यतेऽन्ना॒दो भ॑वति॒


### मन्त्रः
यद् वा अ॒सौ रेत॑स् सि॒ञ्चति॒, तद॒स्याम् प्रति॑ तिष्ठति॒, तत् प्रजा॑यते॒, ता ओष॑धयो  वी॒रुधो॑ भवन्ति॒ ता अ॒ग्निर् अ॑त्ति ।  
य ए॒वँव् वेद॒ प्रैव जा॑यते, ऽन्ना॒दो भ॑वति ।  

#### टीका
2यद्वा इत्यादि ॥ तत उदकं तत्पृथिव्यां प्रतिष्ठितं ओषध्यादिभावेन जायते ता अग्नेरदनीया भवन्तीति विराडुपधानेन अग्निरेव उपधार्य इति । य एवमिति । विदुषा विदित्वा वा कर्तव्यमिति ॥


### संयुक्तमन्त्रः
यो रे॑त॒स्वी स्यात्प्र॑थ॒माया॒न्तस्य॒ चित्या॑मु॒भे उप॑ दध्यादि॒मे ए॒वास्मै॑ स॒मीची॒ रेत॑स्सिञ्चतो॒ यस्सि॒क्तरे॑ता॒स्स्यात्प्र॑थ॒माया॒न्तस्य॒ चित्या॑म॒न्यामुप॑ दध्यादुत्त॒माया॑म॒न्याꣳ रेत॑ ए॒वास्य॑ सि॒क्तमा॒भ्यामु॑भ॒यत॒ परि॑ गृह्णाति

### मन्त्रः
यो रे॑त॒स्वी स्यात् प्र॑थ॒माया॒न् तस्य॒ चित्या॑मु॒भे उप॑ दध्यात् ।  

इ॒मे ए॒वास्मै॑ स॒मीची॒ रेत॑स् सिञ्चतो॒ यस् सि॒क्तरे॑ता॒स् स्यात् प्र॑थ॒माया॒न् तस्य॒ चित्या॑म॒न्यामुप॑ दध्यात् ।  

उ॒त्त॒माया॑म॒न्याꣳ रेत॑ ए॒वास्य॑ सि॒क्तमा॒भ्यामु॑भ॒यत॒ परि॑ गृह्णाति ।  


#### टीका
3रेतस्स्वीति ॥ प्रजननसमर्थः । प्रजायत इत्येके । प्रभूतरेता इवेत्यन्ये । प्रथमायामित्यादि । गतम् । समीची इति । संगते द्यावापृथिव्यौ सम्यग्वा रेतस्सेचयतः । 'वा छन्दसि' इति पूर्व-सवर्णदीर्घत्वम् । सिक्तरेता इति । बहुप्रजाः स्थविरो वा । आभ्या मिति । द्यावापृथिवीभ्यां उभयतःस्वसिक्तं रेतः प्रजारूपं परिगृह्णाति ॥


### संयुक्तमन्त्रः
सँव्वथ्स॒रन्न कम् [19]  
च॒न प्र॒त्यव॑रोहे॒न्न हीमे कञ्च॒न प्र॑त्यव॒रोह॑त॒स्तदे॑नयोर्व्र॒तय्

### मन्त्रः
सँ॒व्व॒थ्स॒रन् न कञ्च॒न प्र॒त्यव॑रोहे॒न् , न हीमे कञ्च॒न प्र॑त्यव॒रोह॑तः ।  
तदे॑नयोर् व्र॒तम् । [19]  

#### टीका
4संवत्सरमित्यादि ॥ न किञ्चिदपि प्रत्युत्तिष्ठेत् एते उपधाय । हेतुमाह - न हीति । द्यावापृथिव्यौ न कञ्चिदपि प्रत्युद्गच्छतः । तत्खल्वनयोर्व्रतं नियतं चेष्टितम् । तस्मात्तयोरुपधात्राऽपि तद्वृत्तेन युक्तं भवितुमिति भावः ॥


### संयुक्तमन्त्रः
योँ वा अप॑शीर्‌षाणम॒ग्निञ्चि॑नु॒तेऽप॑शीर्‌षा॒मुष्मिँ॑ल्लो॒के भ॑वति॒ यस्सशी॑र्‌षाणञ्चिनु॒ते सशी॑र्‌षा॒मुष्मिँ॑ल्लो॒के भ॑वति॒

### मन्त्रः
यो वा अप॑शीर्‌षाणम् अ॒ग्निञ् चि॑नु॒ते ऽप॑शीर्‌षा॒ ऽमुष्मिँ॑ल् लो॒के भ॑वति ।  

यस् सशी॑र्‌षाणञ् चिनु॒ते सशी॑र्‌षा॒ ऽमुष्मिँ॑ल् लो॒के भ॑वति ।  

#### टीका
5यो वा इत्यादि ॥ स्वयमातृण्णामुपधाय तदवकाशे होमविधिः । 'शीर्षञ्छन्दसि' इति शिरसश्शीर्षन्भावः ॥


### संयुक्तमन्त्रः
चित्ति॑ञ्जुहोमि॒ मन॑सा घृ॒तेन॒ यथा॑ दे॒वा इ॒हागम॑न्वी॒तिहो᳚त्रा ऋता॒वृध॑स्समु॒द्रस्य॑ व॒युन॑स्य॒ पत्म॑ञ्जु॒होमि॑ वि॒श्वक॑र्मणे॒ विश्वाहाम॑र्त्यꣳ ह॒विरिति॑ स्वयमातृ॒ण्णामु॑प॒धाय॑ जुहोति [20]  
ए॒तद्वा अ॒ग्नेश्शिर॒स्सशी॑र्‌षाणमे॒वाग्निञ्चि॑नुते॒ सशी॑र्‌षा॒मुष्मिँ॑ल्लो॒के भ॑वति॒ य ए॒वँव्वेद॑

### मन्त्रः
चित्ति॑ञ् जुहोमि॒ मन॑सा घृ॒तेन॒ यथा॑ दे॒वा इ॒हाऽगमन्न्॑ ।  
वी॒तिहो᳚त्रा ऋता॒वृध॑स् समु॒द्रस्य॑ व॒युन॑स्य॒ पत्म॑ञ् जु॒होमि॑ ।  
वि॒श्वक॑र्मणे॒ विश्वाहाम॑र्त्यꣳ ह॒विरिति॑ स्वयमातृ॒ण्णामु॑प॒धाय॑ जुहोति ।[20]  
ए॒तद् वा अ॒ग्नेश् शिर॒स् , सशी॑र्‌षाणम् ए॒वाग्निञ् चि॑नुते ।
सशी॑र्‌षा॒ऽमुष्मिँ॑ल् लो॒के भ॑वति॒ य ए॒वँव् वेद॑ ।  

#### टीका
6'चित्तिं जुहोमि' इत्यादिना होमोग्नेश्शिरःप्राधान्यात् । मन्त्रार्थस्तु-इयञ्चातिजगती पञ्चपदा । चित्तिं जुहोमि आददे वशीकरोमि देवानां तेषां वक्ष्यमाणत्वान्मननीयेन मनोहरेणानेन घृतेन यथा देवा वशीकृतचित्ताः इहास्मिन् आगमन् आगच्छेयुः तदनुरूपम् । छान्दसो लुङ् । देवा विशेप्यन्ते - वीतिहोत्राः वेतिर्गतिकर्मा होतव्यं होत्रं हविः कमनीयहविषः ऋतस्य यज्ञस्य वर्धयितारः । अन्येषामपि दश्यते । किमर्थं समुद्रस्य उदकस्य वयुनस्य कमनीयस्य पत्मन् पतननिमित्तं वृष्ट्यर्थं जुहोमि । निमित्तात् सप्तम्याः 'सुपां सुलुक्' इति लुक् । यद्वा - समुद्रमन्तरिक्षं, इह तु समुद्रशब्देन स्वयमातृण्णोच्यते 'अन्तरिक्षं वै स्वयमातृण्णा' इति । तस्याः पतनार्थं स्थैर्यार्थं जुहोमि; यथा मशकार्थो धूम इति मशकार्थत्वं धूमस्य नोपपद्यत इति तन्निवृत्तौ मशकशब्दः; एवमत्रापि तन्निवृत्तौ पत्मशब्दः । । विश्वकर्मणे विश्वस्य कर्त्रे देवाय विश्वाहा विश्वान्यहानि अमर्त्यमविनाशशीलमिदं हविर्जुहोमीति । 'शेच्छन्दसि' इति लोपः ॥


### संयुक्तमन्त्रः
सुव॒र्गाय॒ वा ए॒ष लो॒काय॑ चीयते॒ यद॒ग्निस्तस्य॒ यदय॑थापूर्वङ्क्रि॒यतेऽसु॑वर्ग्यमस्य॒ तथ्सु॑व॒र्ग्यो᳚ऽग्निश्चिति॑मुप॒धाया॒भि मृ॑शे॒च्चित्ति॒मचि॑त्तिञ्चिनव॒द्वि वि॒द्वान्पृ॒ष्ठेव॑ वी॒ता वृ॑जि॒ना च॒ मर्ता᳚न्रा॒ये च॑ नस्स्वप॒त्याय॑ देव॒ दिति॑ञ्च॒ रास्वादि॑तिमुरु॒ष्येति॑ यथापू॒र्वमे॒वैना॒मुप॑ धत्ते॒ प्राञ्च॑मेनञ्चिनुते सुव॒र्ग्यो᳚ऽस्य भवति ॥ [21]  

### मन्त्रः
सु॒व॒र्गाय॒ वा ए॒ष लो॒काय॑ चीयते॒ यद् अ॒ग्निस् तस्य॒ यदय॑थापूर्वङ् क्रि॒यते ऽसु॑वर्ग्यमस्य॒ तथ् सु॑व॒र्ग्यो᳚ऽग्निः ।  
चिति॑मुप॒धाय॑ + अ॒भि मृ॑शेत् ।  
चित्ति॒मचि॑त्तिञ् चिनव॒द् वि वि॒द्वान् पृ॒ष्ठेव॑ वी॒ता, वृ॑जि॒ना च॒ मर्ता᳚न्रा॒ये च॑ नस् स्वप॒त्याय॑ देव॒ दिति॑ञ् च॒ रास्वादि॑तिमुरु॒ष्येति॑, यथापू॒र्वम् ए॒वैना॒मुप॑ धत्ते ।  
प्राञ्च॑मेनञ् चिनुते, सुव॒र्ग्यो᳚ऽस्य भवति ॥ [21]  

#### टीका
7सुवर्गायेत्यादिश्चित्यभिमर्शनविधिः । अयथापूर्वं अयथाविधि यथार्हधर्मैर्न कृतं तथा यत्क्रियते अग्रेः ततः असुवर्ग्यं अस्वर्गनिमित्तं स्यात् यजमानस्य । अग्रिश्चायमस्य स्वर्ग इष्यते, तदर्थं चीयमानत्वात् । तस्याश्चितिं 'चित्तिं' इति त्रिष्टुभा चितिमुपधायानन्तरं अभिमृशेच्चितिकॢप्तिरित्याख्या । अर्थस्तु - चित्तिमचित्तिं प्रतीतिं अप्र- तीति चास्माकं विचिनवत् विचिनुयात् स्खलितास्खलितं निरूप्य स्वयमेव परिहरत्विति भावः । पूर्ववल्लेट्याडागमः । यस्मादयं विद्वान् ज्ञातुं समर्थः वीतानि वृजिनानि च । कानि तानि - विकलानि कर्माणि वृजिनानि च । उभयत्र 'छन्दसि' इति लोपः । किञ्च - मर्ता मरणधर्मश्च अस्मान् भाव्यमानप्रमादान्विद्वान् क्षमाकारणमिदम् । किमिव पृष्ठा पृष्ठानि उपलक्षणत्वात् स्वाङ्गानि च सर्वोणि अपकर्माणि प्रत्यक्षं वेदितुं समर्थ इति । स त्वं हे देव नः अस्माक राये धनवत्त्वाय स्वपत्याय शोभनापत्यत्वाय दितिं रास्व यद्देयं तद्देहि । ददातेः कर्मणि क्तिन् छान्दसमित्त्वम् । रातेर्व्यत्ययेन आत्मनेपदम् । अदितिं अखण्डनं च उरुष्य रक्ष कुरुप्वेति यावत् । उरुप्यतिः कण्ड्वादिः । 'द्यतिस्यति' इत्यादिना द्यतेरित्तम् । प्राञ्चमिति । प्राञ्चमग्निं चिनुते स्वर्ग्यो भवति ।

॥ इति पञ्चमे पञ्चमे चतुर्थोनुवाकः ॥  


## अनुवाकः ५


### संयुक्तमन्त्रः
वि॒श्वक॑र्मा दि॒शाम्पति॒स्स न॑ प॒शून्पा॑तु॒ सो᳚ऽस्मान्पा॑तु॒ तस्मै॒ नम॑ प्र॒जाप॑ती रु॒द्रो वरु॑णो॒ऽग्निर्दि॒शाम्पति॒स्स न॑ प॒शून्पा॑तु॒ सो᳚ऽस्मान्पा॑तु॒ तस्मै॒ नम॑

### मन्त्रः
वि॒श्वक॑र्मा दि॒शाम्पति॒स्स न॑ प॒शून्पा॑तु॒ सो᳚ऽस्मान्पा॑तु॒ तस्मै॒ नमः॑ ।  

प्र॒जाप॑ती रु॒द्रो वरु॑णो॒ऽग्निर् दि॒शाम्पति॒स् स न॑ प॒शून् पा॑तु॒ , सो᳚ऽस्मान् पा॑तु॒ , तस्मै॒ नमः॑ ।  

#### टीका
1पशुशीर्षेषु क्रमेण हिरण्येष्टकोपधानमन्त्राः - विश्वकर्मा दिशां पतिरित्यादयः । विश्वकर्मा वायुरादित्यो वा दिशां पतिः सोस्माकं पशून्पातु अस्मांश्च पातु तस्मै नमः । एवं प्रजापत्यादि चतुर्ष्वपि दिशां पतिरित्यनुषज्यते ॥


### संयुक्तमन्त्रः
ए॒ता वै दे॒वता॑ ए॒तेषा᳚म्पशू॒नामधि॑पतय॒स्ताभ्यो॒ वा ए॒ष आ वृ॑श्च्यते॒ य प॑शुशी॒र्‌षाण्यु॑प॒दधा॑ति हिरण्येष्ट॒का उप॑ दधात्ये॒ताभ्य॑ ए॒व दे॒वता᳚भ्यो॒ नम॑स्करोति

### मन्त्रः
ए॒ता वै दे॒वता॑ ए॒तेषा᳚म् पशू॒नामधि॑पतयः ।  
ताभ्यो॒ वा ए॒ष आ वृ॑श्च्यते॒ य प॑शुशी॒र्‌षाण्य् उ॑प॒दधा॑ति ।  
हि॒र॒ण्ये॒ष्ट॒का उप॑ दधाति ।  
ए॒ताभ्य॑ ए॒व दे॒वता᳚भ्यो॒ नम॑स्करोति ।  

#### टीका
2एता वा इत्यादि ॥ एतेषां ब्राह्मणम् । एता विश्वकर्मादयो देवाः एतेपां पशूनां अधिपतयः एपां शिरांस्युपस्थितानि । ताभ्य इत्यादि । गतम् ॥


### संयुक्तमन्त्रः
ब्रह्मवा॒दिनः॑ [22]  
व॒द॒न्त्य॒ग्नौ ग्रा॒म्यान्प॒शून्प्र द॑धाति शु॒चार॒ण्यान॑र्पयति॒ किन्तत॒ उच्छिꣳ॑ष॒तीति॒ यद्धि॑रण्येष्ट॒का उ॑प॒दधा᳚त्य॒मृतँ॒व्वै हिर॑ण्यम॒मृते॑नै॒व ग्रा॒म्येभ्य॑ प॒शुभ्यो॑ भेष॒जङ्क॑रोति॒ नैनान्॑ हिनस्ति

### मन्त्रः
ब्र॒ह्म॒वा॒दिनो॑ वदन्ति [22] -
"अ॒ग्नौ ग्रा॒म्यान् प॒शून् प्रद॑धाति, शु॒चा ऽऽर॒ण्यान॑र्पयति॒ , किन् तत॒ उच्छिꣳ॑षति" + इति॑ ।  

यद्धि॑रण्येष्ट॒का उ॑प॒दधा᳚त्य्, अ॒मृतँ॒व् वै हिर॑ण्यम्, अ॒मृते॑नै॒व ग्रा॒म्येभ्य॑ प॒शुभ्यो॑ भेष॒जङ्क॑रोति॒, नैनान्॑ हिनस्ति ।  

#### टीका
3ब्रह्मवादिन इत्यादि ॥ ग्राम्याः पशवोऽग्नौ निधीयन्ते दह्यन्ते आरण्याश्शोकेन योज्यन्ते । यथोक्तं - 'ग्राम्येभ्य एव पशुभ्य आरण्यान् पशून् शुचमनूत्सृजति' इति । तदिदानीं (दनेन) ग्राम्यारण्येभ्यः किंमुच्छिंषति किं पशुजातं शेषयति पशुशिरसामुपधाने । हन्त सर्वमपि पशुजातं विनाशितं भवतीति ।
यदित्यादि समाधानं गतम् ॥+++(सम्पादकटिप्पणिः - विस्तृतं व्याख्यानमन्यत्र मृग्यम्।)+++


### संयुक्तमन्त्रः
प्रा॒णो वै प्र॑थ॒मा स्व॑यमातृ॒ण्णा व्या॒नो द्वि॒तीया॑पा॒नस्तृ॒तीयानु॒ प्राण्या᳚त्प्रथ॒माꣳ स्व॑यमातृ॒ण्णामु॑प॒धाय॑ प्रा॒णेनै॒व प्रा॒णꣳ सम॑र्धयति॒ व्य॑न्यात् [23]  
द्वि॒तीया॑मुप॒धाय॑ व्या॒नेनै॒व व्या॒नꣳ सम॑र्धय॒त्यपा᳚न्यात्तृ॒तीया॑मुप॒धाया॑पा॒नेनै॒वापा॒नꣳ सम॑र्धय॒त्यथो᳚ प्रा॒णैरे॒वैन॒ꣳ॒ समि॑न्द्धे॒

### मन्त्रः
प्रा॒णो वै प्र॑थ॒मा स्व॑यमातृ॒ण्णा, व्या॒नो द्वि॒तीया॑, ऽपा॒नस् तृ॒तीया᳚  ।  
अनु॒ प्राण्या᳚त् प्रथ॒माꣳ स्व॑यमातृ॒ण्णामु॑प॒धाय॑ ।  
प्रा॒णेनै॒व प्रा॒णꣳ सम॑र्धयति ।  
व्य॑न्यात्  द्वि॒तीया॑म् उप॒धाय॑ । [23]  
व्या॒नेनै॒व व्या॒नꣳ सम॑र्धयति ।  
अपा᳚न्यात् तृ॒तीया॑म् उप॒धाय॑ ।  
अ॒पा॒नेनै॒वापा॒नꣳ सम॑र्धयति ।  
अथो᳚ प्रा॒णैरे॒वैन॒ꣳ॒ समि॑न्धे ।  

#### टीका
4प्राणो वा इत्यादिना स्वयमातृण्णानां प्राणादित्वेन स्तुतिः ॥ प्राणादय इत्युक्ताः अनुप्राण्यादिविधिः । अथो इति । यजमानं च प्राणैसमृद्धं करोति ॥


### संयुक्तमन्त्रः
भूर्भुव॒स्सुव॒रिति॑ स्वयमातृ॒ण्णा उप॑ दधाती॒मे वै लो॒कास्स्व॑यमातृ॒ण्णा ए॒ताभि॒ खलु॒ वै व्याहृ॑तीभि प्र॒जाप॑ति॒ प्राजा॑यत॒ यदे॒ताभि॒र्व्याहृ॑तीभिस्स्वयमातृ॒ण्णा उ॑प॒दधा॑ती॒माने॒व लो॒कानु॑प॒धायै॒षु [24]  
लो॒केष्वधि॒ प्र जा॑यते

### मन्त्रः
भूर् भुव॒स् सुव॒रिति॑ स्वयमातृ॒ण्णा उप॑ दधाति ।  
इ॒मे वै लो॒कास् स्व॑यमातृ॒ण्णाः ।  
ए॒ताभि॒ खलु॒ वै व्याहृ॑तीभि प्र॒जाप॑ति॒ प्राजा॑यत ।  

यद् ए॒ताभि॒र् व्याहृ॑तीभिस् स्वयमातृ॒ण्णा उ॑प॒दधा॑ति + इ॒माने॒व लो॒कान् उ॑प॒धाय॑ + ए॒षु लो॒केष्वधि॒ प्र जा॑यते ।[24]  

#### टीका
5भूरित्यादि ॥ लोकत्रयात्मिका व्याहृतयः स्वयमातृण्णा च यथोक्ता । किञ्चैताभिर्व्याहतीभिः प्रजापतिः प्राजायत इत्यादि । गतम् ॥ ++++(सम्पादकटिप्पणिः - विस्तृतं व्याख्यानमन्यत्र मृग्यम्।)+++


### संयुक्तमन्त्रः
प्रा॒णाय॑ व्या॒नाया॑पा॒नाय॑ वा॒चे त्वा॒ चख्षु॑षे त्वा॒ तया॑ दे॒वत॑याङ्गिर॒स्वद्ध्रु॒वा सी॑द...

### मन्त्रः
प्रा॒णाय॑ व्या॒नाया॑पा॒नाय॑ वा॒चे त्वा॒, चख्षु॑षे त्वा॒, तया॑ दे॒वत॑या ऽङ्गिर॒स्वद् ध्रु॒वा सी॑द ।  

#### टीका
6प्राणायेत्यादिस्तयादेवतस्य विशेषो गतः ॥
+++(सम्पादकटिप्पणिः - विस्तृतं व्याख्यानमन्यत्र मृग्यम् ।)+++


### संयुक्तमन्त्रः
अ॒ग्निना॒ वै दे॒वास्सु॑व॒र्गँल्लो॒कम॑जिगाꣳस॒न्तेन॒ पति॑तु॒न्नाश॑क्नुव॒न्त ए॒ताश्चत॑स्रस्स्वयमातृ॒ण्णा अ॑पश्य॒न्ता दि॒ख्षूपा॑दधत॒ तेन॑ स॒र्वत॑श्चख्षुषा सुव॒र्गँल्लो॒कमा॑य॒न्॒...

### मन्त्रः
अ॒ग्निना॒ वै दे॒वास् सु॑व॒र्गँल् लो॒कम॑जिगाꣳसन् ।  
तेन॒ पति॑तु॒न् नाश॑क्नुवन् ।  
त ए॒ताश् चत॑स्रस् स्वयमातृ॒ण्णा अ॑पश्यन् ।  
ता दि॒ख्षूपा॑दधत ।  
तेन॑ स॒र्वत॑श् चख्षुषा सुव॒र्गँल् लो॒कमा॑यन् ।  

#### टीका
7अग्निनेत्यादि ॥ अजिगांसन् गन्तुमैच्छन् । एतेः 'सनि च' इति गमिरादेशः, 'अझ्झनगमां सनि' इति दीर्घत्वम् । तेन स्वयमातृण्णारहितेन । एता इति । प्राणाय व्यानाय वाच इति प्राणादिषु प्रत्येकत्वाच्चक्षुषे त्वेत्यादेः अनुषङ्गः । तेन सर्वतश्चक्षुषेत्यनेन दिक्षूपहितचतुस्स्वयमातृण्णेन सर्वास्वपि दिक्षु 'चक्षुषे त्वा' इत्यादिचक्षुष्मन्मन्तसहितेन एतेन चक्षुषे त्वेत्यदेः सर्वानुषङ्गतां दर्शयति ॥


### संयुक्तमन्त्रः
यच्चत॑स्रस्स्वयमातृ॒ण्णा दि॒ख्षू॑प॒दधा॑ति स॒र्वत॑श्चख्षुषै॒व तद॒ग्निना॒ यज॑मानस्सुव॒र्गँल्लो॒कमे॑ति ॥ [25]  

### मन्त्रः
यच् चत॑स्रस् स्वयमातृ॒ण्णा दि॒ख्षु + उ॒प॒दधा॑ति ,  
स॒र्वत॑श् चख्षुषै॒व तद॒ग्निना॒ यज॑मानस् सुव॒र्गँल् लो॒कमे॑ति ॥ [25]  

#### टीका
8यदित्यादि ॥ गतम् ॥
+++(सम्पादकटिप्पणिः - विस्तृतं व्याख्यानमन्यत्र मृग्यम्। )+++

इति पञ्चमे पञ्चमे पञ्चमः ॥  


## अनुवाकः ६


### संयुक्तमन्त्रः
अग्न॒ आ या॑हि वी॒तय॒ इत्या॒हाह्व॑तै॒वैन॑म॒ग्निन्दू॒तँव्वृ॑णीमह॒ इत्या॑ह हू॒त्वैवैनँ॑व्वृणीते॒ऽग्निना॒ग्निस्समि॑ध्यत॒ इत्या॑ह॒ समि॑न्द्ध ए॒वैन॑म॒ग्निर्वृ॒त्राणि॑ जङ्घन॒दित्या॑ह॒ समि॑द्ध ए॒वास्मि॑न्निन्द्रि॒यन्द॑धात्य॒ग्नेस्स्तोम॑म्मनामह॒ इत्या॑ह मनु॒त ए॒वैन॑म्...

### मन्त्रः
अग्न॒ आ या॑हि वी॒तय॒ इत्या॑ह + आह्व॑तै॒वैन᳚म् ।  
अ॒ग्निन् दू॒तँव् वृ॑णीमह॒ इत्या॑ह , हू॒त्वैवैनँ॑व् वृणीते
अ॒ग्निना॒ऽग्निस् समि॑ध्यत॒ इत्या॑ह॒ , समि॑न्द्ध ए॒वैन᳚म् ।  
अ॒ग्निर् वृ॒त्राणि॑ जङ्घन॒दित्या॑ह॒ , समि॑द्ध ए॒वास्मि॑न्न् इन्द्रि॒यन् द॑धाति ।  
अ॒ग्नेस् स्तोम॑म् मनामह॒ इत्या॑ह , मनु॒त ए॒वैन᳚म् ।  

#### टीका
1अग्न आ याहीत्यादिर्विभक्तीनां विधिः । पञ्चस्वहस्सु पञ्च चितयः । तत्रान्वहं चितेर्विभागार्था एता ऋचः । तत्र 'अग्न आयाहि' इत्यनया प्रथमेऽह्नि प्रथमायां चितौ चयनादेनमग्निमाह्वयते आह्वयति । छान्दसो लुङ्, 'आत्मनेपदेष्वन्यतरस्याम्' इत्यङ् । ततो हूत्वा आहूय द्वितीयायां चितौ अग्निं दूतं वृणीते अग्निमात्मसात्करोति । ततस्तृतीयायां 'अग्निनाऽग्निस्समिध्यते' इति एनमग्रिं समिन्धे दीपयति ततश्चतुर्थ्या 'अग्निर्वृत्राणि' इति समिन्धेऽग्नौ इन्द्रियं वीर्यं दधाति । ततः पञ्चम्यामग्नेस्स्तोमं मनामहे इति एतं महावीर्यं मनुते जानाति स्तोतुं धारयितुं वा ॥


### संयुक्तमन्त्रः
ए॒तानि॒ वा अह्नाꣳ॑ रू॒पाणि॑ [26]  
अ॒न्व॒हमे॒वैन॑ञ्चिनु॒तेऽवाह्नाꣳ॑ रू॒पाणि॑ रुन्द्धे

### मन्त्रः
ए॒तानि॒ वा अह्नाꣳ॑ रू॒पाणि॑ ।[26]  
अ॒न्व॒हमे॒वैन॑ञ् चिनुते ।  
अवाह्नाꣳ॑ रू॒पाणि॑ रुन्धे ।  

#### टीका
2एतानि वा इत्यादि ॥ अहस्सम्बन्धीनि चितिरूपाणि चितिवैलक्षण्यात्मकानि । अन्वहमिति । अन्वहमेताभिश्चयनादह्नां रूपाण्यवरुन्धे विशिष्टां शरीरावस्थां लभते यजमानः ॥


### संयुक्तमन्त्रः
ब्रह्मवा॒दिनो॑ वदन्ति॒ कस्मा᳚थ्स॒त्याद्या॒तया᳚म्नीर॒न्या इष्ट॑का॒ अया॑तयाम्नी लोकम्पृ॒णेत्य्...

### मन्त्रः
ब्र॒ह्म॒वा॒दिनो॑ वदन्ति॒ -  
कस्मा᳚थ् स॒त्याद् या॒तया᳚म्नीर् अ॒न्या इष्ट॑का॒ अया॑तयाम्नी लोकम्पृ॒णेति॑ ।  

#### टीका
3ब्रह्मवादिन इत्यादि ॥ अत्र यत्र यातयाम्न्यो गतरसाः अन्या इष्टका अपस्यादयः सकृदुपहिता न पुनरुपधीयन्ते लोकंपृणा तु अयातयाम्नी यतः पुनःपुनरुपधीयते तदेतद्वैचित्र्यं कस्मात्काराणादिति ब्रह्मवादिनः प्रश्नं वदन्ति । 'अन उपधालोपिनः' इति ङीप् ॥


### संयुक्तमन्त्रः
ऐ᳚न्द्रा॒ग्नी हि बा॑र्‌हस्प॒त्येति॑ ब्रूयादिन्द्रा॒ग्नी च॒ हि दे॒वाना॒म्बृह॒स्पति॒श्चाया॑तयामानो...

### मन्त्रः
ऐ᳚न्द्रा॒ग्नी हि बा॑र्‌हस्प॒त्या + इति॑ ब्रूयात् ।  
इ॒न्द्रा॒ग्नी च॒ हि दे॒वाना॒म् बृह॒स्पति॒श् चाया॑तयामानः ।  

#### टीका
4ऐन्द्राग्नी इत्यादि ॥ ऐन्द्राग्नी बार्हस्पत्या च लोकंपृणा । इन्द्रग्नी बृहस्पतिश्च देवानां मध्ये अयातयामानः तस्मादयातयाम्नी लोकंपृणेति तेभ्य उत्तरं ब्रूयात् ॥


### संयुक्तमन्त्रः
ऽनुच॒रव॑ती भव॒त्यजा॑मित्वायानु॒ष्टुभानु॑ चरत्या॒त्मा वै लो॑कम्पृ॒णा प्रा॒णो॑ऽनु॒ष्टुप्तस्मा᳚त्प्रा॒णस्सर्वा॒ण्यङ्गा॒न्यनु॑ चरति॒

### मन्त्रः
अ॒नु॒चरव॑ती भवति ।  
अजा॑मित्वाय ।  
अ॒नु॒ष्टुभाऽनु॑ चरति ।  
आ॒त्मा वै लो॑कम्पृ॒णा प्रा॒णो॑ऽनु॒ष्टुप् , तस्मा᳚त् प्रा॒णस् सर्वा॒ण्यङ्गा॒न्यनु॑ चरति ।  

#### टीका
5अनुचरवतीति ॥ सूददोहसा तद्वती भवति । अजामित्वायेति । एकाकिनो हि पुनःपुनः प्रवृत्तौ जामित्वमालस्यं स्यात् । अनुष्टुभेति । अनुचरो विशेष्यते । 'ता अस्य सूददोहसः' इत्येतया अनुष्टुभा पश्चादुच्चार्यभाणया लोकंपृणामनुवर्तते अध्वर्युरुपधीयमानाम् । आत्मा वा इत्यादि । आत्मस्थानीयां लोकंपृणां प्राणस्थानीया अनुष्टुक् यस्मादनुचरति तस्मात्प्राणस्सर्वाण्यङ्गान्यनुचरति ॥


### संयुक्तमन्त्रः
ता अ॑स्य॒ सूद॑दोहसः [27]  
इत्या॑ह॒ तस्मा॒त्परु॑षिपरुषि॒ रस॒स्सोम॑ श्रीणन्ति॒ पृश्ञ॑य॒ इत्या॒ह...

### मन्त्रः
ता अ॑स्य॒ सूद॑दोहस॒ इत्या॑ह ।[27]  
तस्मा॒त् परु॑षिपरुषि॒ रस॒स् सोम॑ श्रीणन्ति॒ पृश्न॑य॒ इत्या॑ह ।  

#### टीका
6ता अस्येति ॥ मन्त्रावयवानां स्तुतिः । परुषिपरुषीति । पर्वणिपर्वणि सोमस्य रसो दुह्यते 'सदूदोहसः' इति लिङ्गात् ॥


### संयुक्तमन्त्रः
अन्नँ॒व्वै पृश्ञ्यन्न॑मे॒वाव॑ रुन्द्धे॒ऽर्को वा अ॒ग्निर॒र्कोऽन्न॒मन्न॑मे॒वाव॑ रुन्द्धे॒ जन्म॑न्दे॒वानाँ॒व्विश॑स्त्रि॒ष्वा रो॑च॒ने दि॒व इत्या॑ह...

### मन्त्रः
अन्नँ॒व् वै पृश्ञ्यन्न् अ॑मे॒वाव॑ रुन्धे ।  
अ॒र्को वा अ॒ग्निर् , अ॒र्को ऽन्न॒म् अन्न॑मे॒वाव॑ रुन्धे ।  
"जन्म॑न् दे॒वानाँ॒व् विश॑स् त्रि॒ष्वा रो॑च॒ने दि॒व" इत्या॑ह ।  

#### टीका
7अन्नं वा इति ॥ शुक्लत्वात् अन्नाख्या वा तत्र साधनत्वात् सूददोहस उच्यन्ते । अर्को वा इति । अर्चनीयत्वादग्निरर्कः । अर्चनत्वादन्नम् ॥


### संयुक्तमन्त्रः
इ॒माने॒वास्मै॑ लो॒काञ्ज्योति॑ष्मत करोति॒

### मन्त्रः
इ॒माने॒वास्मै॑ लो॒काञ् ज्योति॑ष्मत करोति ।  

#### टीका
8इमानेवेति ॥ 'त्रिष्वा रोचने' इति लिङ्गात् । अनुचरवतीलोकंष्टणयोः इतरेभ्यो विशेषवचनादेतद्विषयैव सूददोहाः । यो वा इष्टकानामिति सामान्यवचनात्तद्देवतं सर्वविषयमिति वेदितव्यम् ॥



### संयुक्तमन्त्रः
यो वा इष्ट॑कानाम्प्रति॒ष्ठाँव्वेद॒ प्रत्ये॒व ति॑ष्ठति॒ तया॑ दे॒वत॑याङ्गिर॒स्वद्ध्रु॒वा सी॒देत्या॑है॒षा वा इष्ट॑कानाम्प्रति॒ष्ठा य ए॒वँव्वेद॒ प्रत्ये॒व ति॑ष्ठति ॥ [28]  

### मन्त्रः
यो वा इष्ट॑कानाम् प्रति॒ष्ठाँव् वेद॒ प्रत्ये॒व ति॑ष्ठति ।  
तया॑ दे॒वत॑या ऽङ्गिर॒स्वद्ध्रु॒वा सी॒द इत्या॑ह ।  
ए॒षा वा इष्ट॑कानाम् प्रति॒ष्ठा, य ए॒वँव् वेद॒ प्रत्ये॒व ति॑ष्ठति ॥ [28]  

#### टीका
9यो वा इत्यादि ॥ गतम् । एतेनोपहिता इष्टकाः प्रतिष्ठिता भवन्ति । एषेति । प्ततिष्ठापेक्षया लिङ्गनिर्देशः ॥

इति पञ्चमे पञ्चमे षष्ठोनुवाकः ॥  


## अनुवाकः ७


### संयुक्तमन्त्रः
सु॒व॒र्गाय॒ वा ए॒ष लो॒काय॑ चीयते॒ यद॒ग्निर्वज्र॑ एकाद॒शिनी॒ यद॒ग्नावे॑काद॒शिनी᳚म्मिनु॒याद्वज्रे॑णैनꣳ सुव॒र्गाल्लो॒काद॒न्तर्द॑ध्या॒द्यन्न मि॑नु॒याथ्स्वरु॑भि प॒शून्व्य॑र्धयेदेकयू॒पम्मि॑नोति॒ नैनँ॒व्वज्रे॑ण सुव॒र्गाल्लो॒काद॑न्त॒र्दधा॑ति॒ न स्वरु॑भि प॒शून्व्य॑र्धयति॒

### मन्त्रः
सु॒व॒र्गाय॒ वा ए॒ष लो॒काय॑ चीयते॒ यद॒ग्निः ।  
वज्र॑ एकाद॒शिनी᳚ ।  
यद॒ग्नाव् ए॑काद॒शिनी᳚म् मिनु॒याद् , वज्रे॑णैनꣳ सुव॒र्गाल् लो॒काद् अ॒न्तर्द॑ध्यात् ।  
यन् न मि॑नु॒याथ् स्वरु॑भि प॒शून् व्य॑र्धयेत् ।  
ए॒क॒यू॒पम् मि॑नोति ।  
नैनँ॒व् वज्रे॑ण सुव॒र्गाल् लो॒काद् अ॑न्त॒र्दधा॑ति॒ , न स्वरु॑भि प॒शून्व्य॑र्धयति ।  

#### टीका
1सुवर्गायेत्यादि ॥ वज्रस्थानीया एकादशिनी एकादशानां यूपानां संहतिः । एकादशावयवा अस्येति 'शन्शतोर्डिनिः' इति डिनिप्रत्ययः । यदग्नौ ताम्मिनुयात् प्रक्षिपेत् । डुमिञ् प्रक्षेपणे । वज्रेणान्तर्धायकेन यजमानमग्निं वा सुवर्गादन्तर्दध्यात् स्वर्गादन्तर्हितं कुर्यात् । तया मितया स्वर्गोन्तर्हितस्स्यात् । अथ यदि न मिनुयात् स्वरुमद्भिर्यूपैः पशुसाधनैः निवर्तमानैः पशून्व्यर्धयेत् अवयवशः कुर्यात् । स्वरुशब्दान्मत्वर्थीयो लुप्यते । स्वरणादेव वाऽग्राणि तेषामपि पशुसाधनत्वात् । तस्मादेकयूपं मिनोति एको यूपः एकयूपः तं मित्वा तत्रैकादशिनानालभेत । तेन दोषद्वयाभावः, एकयूपस्याभावादेकादाशिन्यभावाच्च ॥


### संयुक्तमन्त्रः
वि वा ए॒ष इ॑न्द्रि॒येण॑ वी॒र्ये॑णर्ध्यते॒ यो᳚ऽग्निञ्चि॒न्वन्न॑धि॒क्राम॑त्यैन्द्रि॒या [29]  
ऋ॒चाक्रम॑ण॒म्प्रतीष्ट॑का॒मुप॑ दध्या॒न्नेन्द्रि॒येण॑ वी॒र्ये॑ण॒ व्यृ॑ध्यते

### मन्त्रः
वि वा ए॒ष इ॑न्द्रि॒येण॑ वी॒र्ये॑णर्ध्यते॒ यो᳚ऽग्निञ् चि॒न्वन्न् , अ॑धि॒क्राम॑ति ।  
ऐ॒न्द्रि॒यर्चा ऽऽक्रम॑ण॒म् प्रतीष्ट॑का॒मुप॑ दध्यात् ।[29]  
नेन्द्रि॒येण॑ वी॒र्ये॑ण॒ व्यृ॑ध्यते ।  

#### टीका
2वि वा एष इत्यादि ॥ इन्द्रियेण वीर्येण व्यृद्ध्यते कः चिन्वन् हेतौ शता । चयनेन हेतुना योग्निमारोहति । ऐन्द्र्य- र्चेति । 'इन्द्रं विश्वा अवीवृधत्' इत्यनया । 'उदात्तयणः' इति तृतीयाया उदात्तत्वम् । क्रमणं प्रतीति आक्रम्यते येन मार्गेण तं प्रति तेन लक्षितां पश्चादुत्तरतो वा इष्टकामुपदध्यात्; नेन्द्रियादिना व्यृद्ध्यते ॥


### संयुक्तमन्त्रः
रु॒द्रो वा ए॒ष यद॒ग्निस्तस्य॑ ति॒स्रश्श॑र॒व्याः᳚ प्र॒तीची॑ ति॒रश्च्य॒नूची॒ ताभ्यो॒ वा ए॒ष आ वृ॑श्च्यते॒ यो᳚ऽग्निञ्चि॑नु॒ते᳚ऽग्निञ्चि॒त्वा ति॑सृध॒न्वमया॑चितम्ब्राह्म॒णाय॑ दद्या॒त्ताभ्य॑ ए॒व नम॑स्करो॒त्यथो॒ ताभ्य॑ ए॒वात्मान॒न्निष्क्री॑णीते॒

### मन्त्रः
रु॒द्रो वा ए॒ष यद॒ग्निः ।  
तस्य॑ ति॒स्रश् श॑र॒व्याः᳚ प्र॒तीची॑ ति॒रश्च्य॒नूची᳚ ।  
ताभ्यो॒ वा ए॒ष आ वृ॑श्च्यते॒ यो᳚ऽग्निञ्चि॑नु॒ते᳚ ।  
अ॒ग्निञ्चि॒त्वा ति॑सृध॒न्वमया॑चितम्ब्राह्म॒णाय॑ दद्यात् ।  
ताभ्य॑ ए॒व नम॑स्करोति ।  
अथो॒ ताभ्य॑ ए॒वात्मान॒न् निष्क्री॑णीते ।

#### टीका
3रुद्रो वा इत्यादि ॥ रुद्रस्य तिस्रः शरव्याः शरस्थानीया हेतयः सन्ति लक्ष्ये मोक्तव्याः । तत्र काचित्प्रतीची प्रतिमुखमागत्य देवाय सन्निधत्ते । काचित्तिरश्ची तिर्यगागत्यात्मानं दर्शयति । काचिदनूची पृष्ठतः कृतानुगमना देवमनुसेवते । ताभ्य इति । ताभ्यश्शरव्याभ्यः एष आवृश्च्यते छिद्यते तासां रक्ष्यो न भवति कः योग्निं चिनुते । हेतुरयमावृश्चनस्य चयननिरोधमसहमाना एवमभिभवेयुरिति । तस्मादग्निं चित्वा तिसृधन्वं तिसृभिरिषुभिर्युक्तं धनुरयाचितमेव लक्षणाय विशिष्टाय दद्यात् । 'वा संज्ञायाम्' इति धनुषो नङादेशः, 'अनसन्तान्नपुंसकात्' इत्यच् समासान्तः । तेन प्रसादनहेतुः नमस्कार एव ताभ्यः कृतो भवति । एवं शत्रुभ्यो अभिभवितृभ्यो निष्क्रीणीते रक्षणीय एव तासां भवति ॥


### संयुक्तमन्त्रः
यत्ते॑ रुद्र पु॒रः [30]  
धनु॒स्तद्वातो॒ अनु॑ वातु ते॒ तस्मै॑ ते रुद्र सँव्वथ्स॒रेण॒ नम॑स्करोमि॒ यत्ते॑ रुद्र दख्षि॒णा धनु॒स्तद्वातो॒ अनु॑ वातु ते॒ तस्मै॑ ते रुद्र परिवथ्स॒रेण॒ नम॑स्करोमि॒ यत्ते॑ रुद्र प॒श्चाद्धनु॒स्तद्वातो॒ अनु॑ वातु ते॒ तस्मै॑ ते रुद्रेदावथ्स॒रेण॒ नम॑स्करोमि॒ यत्ते॑ रुद्रोत्त॒राद्धनु॒स्तत् [31]  
वातो॒ अनु॑ वातु ते॒ तस्मै॑ ते रुद्रेदुवथ्स॒रेण॒ नम॑स्करोमि॒ यत्ते॑ रुद्रो॒परि॒ धनु॒स्तद्वातो॒ अनु॑ वातु ते॒ तस्मै॑ ते रुद्र वथ्स॒रेण॒ नम॑स्करोमि

### मन्त्रः
यत्ते॑ रुद्र पु॒रो धनु॒स् तद्वातो॒ अनु॑ वातु ते ।  
तस्मै॑ ते रुद्र सँव्वथ्स॒रेण॒ नम॑स्करोमि ।  
यत्ते॑ रुद्र दख्षि॒णा धनु॒स्तद्वातो॒ अनु॑ वातु ते ।  
तस्मै॑ ते रुद्र परिवथ्स॒रेण॒ नम॑स्करोमि ।  
यत्ते॑ रुद्र प॒श्चाद् धनु॒स् तद्वातो॒ अनु॑ वातु ते ।  
तस्मै॑ ते रुद्रेदावथ्स॒रेण॒ नम॑स्करोमि ।  
यत्ते॑ रुद्रोत्त॒राद्धनु॒स्तत्   वातो॒ अनु॑ वातु ते ।  
तस्मै॑ ते रुद्रेदुवथ्स॒रेण॒ नम॑स्करोमि ।  
यत्ते॑ रुद्रो॒परि॒ धनु॒स्तद्वातो॒ अनु॑ वातु ते ।  
तस्मै॑ ते रुद्र वथ्स॒रेण॒ नम॑स्करोमि ।  

#### टीका
4उत्तरे श्रोण्यन्ते तिष्ठन् सञ्चितमग्निमुपतिष्ठते, अनुपरिक्रामं वायत्ते रुद्र इत्यादि ॥ हे रुद्र! अग्न्यात्मन् यत्ते पुरः पूर्वस्यां दिशि धनुः तत्तदीयं धनुः वातोऽनुवातु अनुकूलं वर्तमानोऽन्यत्र नयतु यथाऽस्मान्न बाधते । तद्वात इत्युपमानपदं तद्धनुर्वातवत् शीघ्रगतिः तमेवानुवातु अनुगच्छतु माऽत्र स्थितिः अस्मान् बाधिष्ठेति । कर्मणसंप्रदानत्वाच्चतुर्थ्यर्थे षष्ठी । हे रुद्र! तस्मै ते धनुषे तुभ्यमेव वा अपनीतधनुषे संवत्सरेण नमस्करोमि आसंवत्सरभाविनं तन्नमस्कारं करोमि । एवमितरेऽपि व्याख्येयाः । प्तथमादिपञ्चमान्तानां समानां संवत्सरादयः आख्याः ॥


### संयुक्तमन्त्रः
रु॒द्रो वा ए॒ष यद॒ग्निस्स यथा᳚ व्या॒घ्र क्रु॒द्धस्तिष्ठ॑त्ये॒वँव्वा ए॒ष ए॒तर्‌हि॒ सञ्चि॑तमे॒तैरुप॑ तिष्ठते नमस्का॒रैरे॒वैनꣳ॑ शमयति॒

### मन्त्रः
रु॒द्रो वा ए॒ष यद॒ग्निः ।  
स यथा᳚ व्या॒घ्र क्रु॒द्धस् तिष्ठ॑त्य् ए॒वँव्वा ए॒ष ए॒तर्‌हि ।  
सञ्चि॑तमे॒तैरुप॑ तिष्ठते ।  
न॒म॒स्का॒रैर् ए॒वैनꣳ॑ शमयति ।  


#### टीका
5रुद्रो वा एष यदित्यादि ॥ एषां मन्त्राणां ब्राह्मणं मन्त्रगतरुद्रपदव्याख्यानायाग्नेः रुद्रत्वेन स्तुतिः । यथा व्याघ्रः कुतश्चित्कारणात् क्रुद्धः प्रसादनीयस्तिष्ठति सोयमग्निरपि एवं क्रुद्ध इव नमस्कारादिभिः प्रसादनीयः एतर्हि अस्मिन्काले भवति । 'इदमोर्हित्' 'एतेतौ रथोः' इति एतादेशः । तस्मात्संचितं समाप्तचितिकमग्रिमेतैः 'यत्ते रुद्र' इत्यादिभिरुपतिष्ठते । नमस्कारैरेनं शमयत्येव ॥


### संयुक्तमन्त्रः
ये᳚ऽग्नयः॑ [32]  
पु॒री॒ष्याः᳚ प्रवि॑ष्टा पृथि॒वीमनु॑ । तेषा॒न्त्वम॑स्युत्त॒म प्र णो॑ जी॒वात॑वे सुव ।

### मन्त्रः
ये᳚ऽग्नय॑ पु॒री॒ष्याः᳚ प्रवि॑ष्टा पृथि॒वीमनु॑ ।
तेषा॒न्त्वम॑स्युत्त॒म प्र णो॑ जी॒वात॑वे सुव ।

#### टीका
6येऽग्नयः पुरीष्या इत्यादिभिः प्रयास्यन्नग्निमुपतिष्ठते यजमानः । येऽग्नय इत्यनुष्टुप् ॥ अन्यानि यञूंषि । पुरीप्याः पुरीषार्हाः पुरीषवन्तः पृथिवीमनुमविष्टाः तेषां मध्ये उत्तमस्त्वमसि । उत्तमशब्द उञ्छादिरन्तोदात्तः । तस्मादस्मान् जीवातवे जीवनाय प्रसुव प्रेरय अनुजानीहि वा । त्वामहमापं आप्तवानस्मि मनसा श्रद्धया तपसा एकस्तनव्रतादिना दीक्षया मौञ्ज्यादिलक्षणया उपसदादियागतः वशया अनुबन्ध्यायागेन स्वगाकारेण यज्ञस्य यथास्वभागकल्पनया । किं बहुना एवं सर्वात्मनाऽपि त्वामेवाहं प्रापं त्वमपि मय्येव भवितुमर्हसीति ॥


### संयुक्तमन्त्रः
आप॑न्त्वाग्ने॒ मन॒साप॑न्त्वाग्ने॒ तप॒साप॑न्त्वाग्ने दी॒ख्षयाप॑न्त्वाग्न उप॒सद्भि॒राप॑न्त्वाग्ने सु॒त्ययाप॑न्त्वाग्ने॒ दख्षि॑णाभि॒राप॑न्त्वाग्नेऽवभृ॒थेनाप॑न्त्वाग्ने व॒शयाप॑न्त्वाग्ने स्वगाका॒रेणेत्या॑है॒षा वा अ॒ग्नेराप्ति॒स्तयै॒वैन॑माप्नोति ॥ [33]  

### मन्त्रः
आप॑न्त्वाग्ने॒ मन॒सा ।  
आप॑न्त्वाग्ने॒ तप॒सा ।  
आप॑न्त्वाग्ने दी॒ख्षया᳚ ।  
आप॑न्त्वाग्न उ॒प॒सद्भिः॑ ।  
आप॑न्त्वाग्ने सु॒त्यया᳚ ।  
आप॑न्त्वाग्ने॒ दख्षि॑णाभिः ।  
आप॑न्त्वाग्ने ऽव॒भृ॒थेन॑ ।  
आप॑न्त्वाग्ने व॒शया᳚ ।  
आप॑न्त्वाग्ने स्वगाका॒रेणेत्या॑ह ।  
ए॒षा वा अ॒ग्नेराप्तिः॑ ।  
तयै॒वैन॑माप्नोति ॥ [33]  

#### टीका
7इत्याहेत्याप्तीनां ब्राह्मणम् ॥ एते मन्त्राः आप्तिसंज्ञाः अग्रेराप्तिहेतवः । आप्त्यपेक्षं स्त्रीत्वमेकत्वं च । अनयोपतिष्ठते इति सामर्थ्यात् गम्यते । तयाऽग्निं आप्नोतीत्येवोपस्थाता ॥

इति पञ्चमे पञ्चमे सप्तमः ॥  


## अनुवाकः ८


### संयुक्तमन्त्रः
गा॒य॒त्रेण॑ पु॒रस्ता॒दुप॑ तिष्ठते प्रा॒णमे॒वास्मि॑न्दधाति बृहद्रथन्त॒राभ्या᳚म्प॒ख्षावोज॑ ए॒वास्मि॑न्दधात्यृतु॒स्थाय॑ज्ञाय॒ज्ञिये॑न॒ पुच्छ॑मृ॒तुष्वे॒व प्रति॑ तिष्ठति

### मन्त्रः
गा॒य॒त्रेण॑ पु॒रस्ता॒दुप॑ तिष्ठते , प्रा॒णमे॒वास्मि॑न् दधाति ।  
बृ॒ह॒द्र॒थ॒न्त॒राभ्या᳚म्प॒ख्षावोज॑ ए॒वास्मि॑न् दधाति ।  
ऋ॒त्तु॒स्था॒य॑ज्ञाय॒ज्ञिये॑न॒ पुच्छ॑म् , ऋ॒तुष्वे॒व प्रति॑ तिष्ठति ।  

#### टीका
1गायत्रेणेत्यादि ॥ गायत्रेण साम्ना पुरस्तात् पूर्वस्यां दिशि शिर उपतिष्ठते । बृहद्रथन्तराभ्यां पक्षौ उत्तरदक्षिणौ । ऋतुस्था यज्ञायज्ञीयं नाम साम यज्ञायज्ञीयमिति छन्दोगाः । 'वसन्तम्' इत्यादियोनिकम् । वनस्पत्यादित्वात् पूर्वोत्तरपदयोर्युगपत्प्रकृतिस्वरत्वम् । बडुव्युत्पात्तिकत्वादनवग्रहः ॥


### संयुक्तमन्त्रः
पृ॒ष्ठैरुप॑ तिष्ठते॒ तेजो॒ वै पृ॒ष्ठानि॒ तेज॑ ए॒वास्मि॑न्दधाति

### मन्त्रः
पृ॒ष्ठैरुप॑ तिष्ठते ।  
तेजो॒ वै पृ॒ष्ठानि॑ ।  
तेज॑ ए॒वास्मि॑न् दधाति ।  

#### टीका
2पृष्ठैरिति ॥ सर्वेः पृष्ठसामभिः ॥


### संयुक्तमन्त्रः
प्र॒जाप॑तिर॒ग्निम॑सृजत॒ सो᳚ऽस्माथ्सृ॒ष्ट परा॑ङै॒त्तँव्वा॑रव॒न्तीये॑नावारयत॒ तद्वा॑रव॒न्तीय॑स्य वारवन्तीय॒त्व श्यै॒तेन॑ श्ये॒ती अ॑कुरुत॒ तच्छ्यै॒तस्य॑ श्यैत॒त्वम् [34]  

### मन्त्रः
प्र॒जाप॑तिर् अ॒ग्निम॑सृजत ।  
सो᳚ऽस्माथ्सृ॒ष्ट परा॑ङैत् ।  
तँव् वा॑रव॒न्तीये॑नावारयत॒ तद्वा॑रव॒न्तीय॑स्य वारवन्तीय॒त्वम् ।  
श्यै॒तेन॑ श्ये॒ती अ॑कुरुत॒, तच् छ्यै॒तस्य॑ श्यैत॒त्वम् ।  

#### टीका
3प्रजापतिरित्यादि ॥ पराङ् अपुनरावृत्त एवागच्छत् । तं वारवन्तीयेन साम्रा अवारयत् न्यवर्तयत् परागमनात् । तस्माद्वाराणहेतुत्वाद्वारवन्तीयम्, 'अश्वं नत्वा वारवन्तं' इति लिङ्गात् । श्यैतेन साम्रा 'अभिप्रवस्सुराधसं' इत्येतद्योनिना अग्निं श्येती अकुरुत आत्मगामिनमकरोत्, वशीकृतवानिति यावत् । श्यायतेर्गतिकर्मणः श्येतः अभूततद्भावे च्विः । ईषा अक्षादित्वाद्यणादेशाभावः । तस्मात् श्यानहेतुत्वात् श्यैतम् ॥


### संयुक्तमन्त्रः
यद्वा॑रव॒न्तीये॑नोप॒तिष्ठ॑ते वा॒रय॑त ए॒वैन॑ श्यै॒तेन॑ श्ये॒ती कु॑रुते प्र॒जाप॑ते॒र्‌हृद॑येनापिप॒ख्षम्प्रत्युप॑ तिष्ठते प्रे॒माण॑मे॒वास्य॑ गच्छति॒

### मन्त्रः
यद्वा॑रव॒न्तीये॑नोप॒तिष्ठ॑ते, वा॒रय॑त ए॒वैन᳚म् ।  
श्यै॒तेन॑ श्ये॒ती कु॑रुते ।  
प्र॒जाप॑ते॒र्‌हृद॑येनापिप॒ख्षम् प्रत्युप॑ तिष्ठते ।  
प्रे॒माण॑म् ए॒वास्य॑ गच्छति ।  

#### टीका
4यदित्यादि ॥ कर्तुः फलम् । प्रजापतेर्हृदयेन साम्ना इमाः प्रजाः 'प्रजापतेर्हृदयं' इत्येतत्प्रभवेन अविपक्षं अविहतपक्षं दक्षिणपूर्वं च कोणं उत्तरपूर्वं च प्रत्येकमुपतिष्ठते । प्रजापतेः हृदयमिव प्रजापतेः हृदयं समाख्थैषा । छान्दसः षष्ठ्या अलुक् । पूर्ववत् पूर्वोत्तरपदयोर्युगपत्प्रकृतिस्वरत्वम् । पूर्ववदनवग्रहः । प्रियत्वमग्रेर्गच्छति ॥


### संयुक्तमन्त्रः
प्राच्या᳚ त्वा दि॒शा सा॑दयामि गाय॒त्रेण॒ छन्द॑सा॒ग्निना॑ दे॒वत॑या॒ग्नेश्शी॒र्ष्णाग्नेश्शिर॒ उप॑ दधामि॒ दख्षि॑णया त्वा दि॒शा सा॑दयामि॒ त्रैष्टु॑भेन॒ छन्द॒सेन्द्रे॑ण दे॒वत॑या॒ग्ने प॒ख्षेणा॒ग्ने प॒ख्षमुप॑ दधामि प्र॒तीच्या᳚ त्वा दि॒शा सा॑दयामि [35]  
जाग॑तेन॒ छन्द॑सा सवि॒त्रा दे॒वत॑या॒ग्ने पुच्छे॑ना॒ग्ने पुच्छ॒मुप॑ दधा॒म्युदी᳚च्या त्वा दि॒शा सा॑दया॒म्यानु॑ष्टुभेन॒ छन्द॑सा मि॒त्रावरु॑णाभ्यान्दे॒वत॑या॒ग्ने प॒ख्षेणा॒ग्ने प॒ख्षमुप॑ दधाम्यू॒र्ध्वया᳚ त्वा दि॒शा सा॑दयामि॒ पाङ्क्ते॑न॒ छन्द॑सा॒ बृह॒स्पति॑ना दे॒वत॑या॒ग्ने पृ॒ष्ठेना॒ग्ने पृ॒ष्ठमुप॑ दधामि॒ यो वा अपा᳚त्मानम॒ग्निञ्चि॑नु॒तेऽपा᳚त्मा॒मुष्मिँ॑ल्लो॒के भ॑वति॒ यस्सात्मा॑नञ्चिनु॒ते सात्मा॒मुष्मिँ॑ल्लो॒के भ॑वत्यात्मेष्ट॒का उप॑ दधात्ये॒ष वा अ॒ग्नेरा॒त्मा

### मन्त्रः
प्राच्या᳚ त्वा दि॒शा सा॑दयामि गाय॒त्रेण॒ छन्द॑सा॒ऽग्निना॑ दे॒वत॑या॒ऽग्नेश् शी॒र्ष्णाग्नेश्शिर॒ उप॑ दधामि ।  

दख्षि॑णया त्वा दि॒शा सा॑दयामि॒, त्रैष्टु॑भेन॒ छन्द॒सेन्द्रे॑ण दे॒वत॑या॒ऽग्ने प॒ख्षेणा॒ऽग्ने प॒ख्षमुप॑ दधामि ।  

प्र॒तीच्या᳚ त्वा दि॒शा सा॑दयामि , जाग॑तेन॒ छन्द॑सा सवि॒त्रा दे॒वत॑या॒ ऽग्ने पुच्छे॑ना॒ग्ने पुच्छ॒मुप॑ दधामि ।  

उदी᳚च्या त्वा दि॒शा सा॑दयामि + आनु॑ष्टुभेन॒ छन्द॑सा मि॒त्रावरु॑णाभ्यान् दे॒वत॑या॒ऽग्ने प॒ख्षेणा॒ग्ने प॒ख्षमुप॑ दधामि ।  

ऊ॒र्ध्वया᳚ त्वा दि॒शा सा॑दयामि॒ , पाङ्क्ते॑न॒ छन्द॑सा॒ बृह॒स्पति॑ना दे॒वत॑या॒ ऽग्ने पृ॒ष्ठेना॒ग्ने पृ॒ष्ठमुप॑ दधामि ।  

यो वा अपा᳚त्मानम् अ॒ग्निञ्चि॑नु॒ते ऽपा᳚त्मा॒ ऽमुष्मिँ॑ल् लो॒के भ॑वति ।  
यस् सात्मा॑नञ् चिनु॒ते , सात्मा॒ ऽमुष्मिँ॑ल्लो॒के भ॑वति ।  
आ॒त्मे॒ष्ट॒का उप॑ दधाति ।  
ए॒ष वा अ॒ग्नेरा॒त्मा ।  

#### टीका
5आत्मेष्टकाः-प्राच्या त्वेत्याद्याः ॥ आत्मापेक्षं पुल्लिङ्गमेकवचनं च॥


### संयुक्तमन्त्रः
सात्मा॑नमे॒वाग्निञ्चि॑नुते॒ सात्मा॒मुष्मिँ॑ल्लो॒के भ॑वति॒ य ए॒वँव्वेद॑ ॥ [36]  

### मन्त्रः
सात्मा॑नम् ए॒वाग्निञ् चि॑नुते ।  
सात्मा॒ऽमुष्मिँ॑ल् लो॒के भ॑वति॒ य ए॒वँव् वेद॑ ॥ [36]  

#### टीका
6सात्मानमिति ॥ आसामुपधाता सात्मेति विदुषस्स्तुतिः ॥

इति पञ्चमे पञ्चमे अष्टमोनुवाकः ॥  


### अनुवाकः ९

### संयुक्तमन्त्रः
अग्न॑ उदधे॒ या त॒ इषु॑र्यु॒वा नाम॒ तया॑ नो मृड॒ तस्या᳚स्ते॒ नम॒स्तस्या᳚स्त॒ उप॒ जीव॑न्तो भूया॒स्माग्ने॑ दुध्र गह्य किꣳशिल वन्य॒ या त॒ इषु॑र्यु॒वा नाम॒ तया॑ नो मृड॒ तस्या᳚स्ते॒ नम॒स्तस्या᳚स्त॒ उप॒ जीव॑न्तो भूयास्म॒

### मन्त्रः
अग्न॑ उदधे॒ या त॒ इषु॑र्यु॒वा नाम॒ तया॑ नो मृड॒ , तस्या᳚स्ते॒ नम॒स् , तस्या᳚स् त॒ उप॒ जीव॑न्तो भूयास्म ।  
अग्ने॑ दुध्र ।  गह्य । किꣳशिल ।  
व॒न्य॒ या त॒ इषु॑र्यु॒वा नाम॒ तया॑ नो मृड॒ , तस्या᳚स् ते॒ नम॒स् , तस्या᳚स् त॒ उप॒ जीव॑न्तो भूयास्म ।  

#### टीका
1पञ्चस्वपि चितिषु सञ्चिताहुतिमन्त्राः - अग्न उदध इत्याद्याः ॥ हे अग्ने उदधे समुद्रवदपरिच्छेद्या या ते तव संबन्धिनी इषुः इच्छा युवा नाम हविषा देवैर्मिश्रियतीति प्रसिद्धा तयाऽस्मान् मृडय सुखय । तस्यास्सम्बन्धिने महानुभावाय तुभ्यं नमः । तस्यास्सम्वन्धिनं त्वामुपजविन्तो वयं भूयास्म भूतिमन्तस्स्यामेति । कर्मणि व्यत्ययेन षष्ठी । एवं दुघ्रादिष्वपि योज्यम् । तत्र सर्वेष्वपि 'अग्रे' इत्यादावनुषङ्गः, 'या त इषुः' इत्यादेरन्ते । 'नामन्त्रिते समानाधिकरणे' इति सामान्यवचनस्य 'अग्ने' इत्यामन्त्रितस्य विद्यमानत्वनिषेधात् दुध्रादीनि विशेषवचनानि विन्यस्यन्ते । दुध्रो दुर्धरः । खलि गुणाभावः, पृपोदरादिः । गह्यः सर्वैर्गृहीतव्यः । गाहतेर्यक्प्रत्ययः छान्दसः, ह्रस्वत्वं च । किंशीलः दुर्निरूपशीलः । ष्टषोदरादिः । वन्यः । सर्वैर्भजनीयः । छान्दसो यत् ॥


### संयुक्तमन्त्रः
पञ्च॒ वा ए॒ते᳚ऽग्नयो॒ यच्चित॑य उद॒धिरे॒व नाम॑ प्रथ॒मो दु॒ध्रः [37]  
द्वि॒तीयो॒ गह्य॑स्तृ॒तीय॑ किꣳशि॒लश्च॑तु॒र्थो वन्य॑ पञ्च॒मस्


### मन्त्रः
पञ्च॒ वा ए॒ते᳚ऽग्नयो॒ यच्चित॑य उद॒धिरे॒व नाम॑ प्रथ॒मो, दु॒ध्रः द्वि॒तीयो॒, गह्य॑स् तृ॒तीय॑ , किꣳशि॒लश् च॑तु॒र्थो , वन्य॑ पञ्च॒मः ।  

#### टीका
2पञ्च वा इत्यादि ॥ अत्रैव ब्राह्मणम् अग्न उदध्यादिनामानः पञ्चाग्नयः ॥


### संयुक्तमन्त्रः
तेभ्यो॒ यदाहु॑ती॒र्न जु॑हु॒याद॑ध्व॒र्युञ्च॒ यज॑मानञ्च॒ प्र द॑हेयु॒र्यदे॒ता आहु॑तीर्जु॒होति॑ भाग॒धेये॑नै॒वैना᳚ञ्छमयति॒ नार्ति॒मार्च्छ॑त्यध्व॒र्युर्न यज॑मानो॒

### मन्त्रः
तेभ्यो॒ यदाहु॑ती॒र्न जु॑हु॒याद् अ॑ध्व॒र्युञ् च॒ यज॑मानञ् च॒ प्र द॑हेयु॒र् ,  
यदे॒ता आहु॑तीर्जु॒होति॑ भाग॒धेये॑नै॒वैना᳚ञ् छमयति॒ ,   नार्ति॒मार्च्छ॑त्यध्व॒र्युर्न यज॑मानः ।  

#### टीका
3तेभ्य इत्यादि ॥ गतम् । आहुतयः सञ्चिताहुतयः 'अग्न उदधे' इत्याद्याः ॥


### संयुक्तमन्त्रः
वाङ्म॑ आ॒सन्न॒सो प्रा॒णो᳚ऽख्ष्योश्चख्षु॒ कर्ण॑यो॒श्श्रोत्र॑म्बाहु॒वोर्बल॑मूरु॒वोरोजोऽरि॑ष्टा॒ विश्वा॒न्यङ्गा॑नि त॒नूः [38]  
त॒नुवा॑ मे स॒ह नम॑स्ते अस्तु॒ मा मा॑ हिꣳसी॒र्...

### मन्त्रः
वाङ्म॑ आ॒सन्न॒सो प्रा॒णो᳚ ऽख्ष्योश् चख्षु॒, कर्ण॑यो॒श् श्रोत्र॑म् ,  
बाहु॒वोर् बल॑म् ऊरु॒वोरोजो, ऽरि॑ष्टा॒ विश्वा॒न्यङ्गा॑नि, त॒नूस् त॒नुवा॑ मे स॒ह,  
नम॑स्ते अस्तु॒ मा मा॑ हिꣳसीः ।  

#### टीका
4अथ चितेराद्रवणमन्त्रः - वाङ्म आसन्नित्यादि ॥ मम आसन् आस्ये वागिन्द्रियमविकलं तिष्ठतु आधाराधेययोरवियोगं प्रार्थयते । एवं सर्वत्र । 'पद्दन्' इत्यादिना आसन्भावः । नसोः नासिकयोः । 'ऊडिदम्' इति विभक्तेरुदात्तत्वम् । अक्ष्योरिति । 'ईचद्विवचने' इतीकारस्योदात्तत्वात् 'उदात्तयणः' इति विभक्तेरुदात्तत्वम् । वाहुवोरूरुवोरिति । 'तन्वादीनां छन्दसि बहुलम्' इत्युवङ् । पूर्ववद्विभक्त्युदात्तत्वम् । ओजो वेगः । कि बहुना - विश्वानि उक्तव्यतिरिक्तान्यपि ममाङ्गानि अरिष्टानि अहिंसितानि अक्षीणशक्तीनि सन्तु । तनूश्च मे तनुवा तन्ववयवैः हस्तपादादिभिः सहैव सर्वदा भवतु । पूर्ववदुवङ् । नमस्ते अस्तु मा मा हिंसीः यथोक्तमेव संपादय ॥


### संयुक्तमन्त्रः
प॒ वा ए॒तस्मा᳚त्प्रा॒णा क्रा॑मन्ति॒ यो᳚ऽग्निञ्चि॒न्वन्न॑धि॒क्राम॑ति॒ वाङ्म॑ आ॒सन्न॒सो प्रा॒ण इत्या॑ह प्रा॒णाने॒वात्मन्ध॑त्ते॒


### मन्त्रः
अप॒ वा ए॒तस्मा᳚त्प्रा॒णा क्रा॑मन्ति॒ , यो᳚ऽग्निञ् चि॒न्वन्न् अ॑धि॒क्राम॑ति ।  
"वाङ्म॑ आ॒सन्न॒सो प्रा॒ण" इत्या॑ह ।  
प्रा॒णाने॒वात्मन्ध॑त्ते ।  

#### टीका
5अप वा एतस्मादित्यादि ॥ अत्रैव ब्राह्मणम् । अनेन मन्त्रेणाद्रवणात् आत्मति पुनः प्राणान् धत्ते ॥


#### संयुक्तमन्त्रः
यो रु॒द्रो अ॒ग्नौ यो अ॒फ्सु य ओष॑धीषु॒ यो रु॒द्रो विश्वा॒ भुव॑नावि॒वेश॒ तस्मै॑ रु॒द्राय॒ नमो॑ अ॒स्त्व्...

### मन्त्रः
यो रु॒द्रो अ॒ग्नौ , यो अ॒फ्सु , य ओष॑धीषु॒ , यो रु॒द्रो विश्वा॒ भुव॑नावि॒वेश॒  तस्मै॑ रु॒द्राय॒ नमो॑ अ॒स्तु ।  

#### टीका
6गावीधुकं चरुं चरमायामिष्टकायां निदधाति यस्यां शतरुद्रीयं जुहोति - यो रुद्र इत्यनुष्टुभा ॥ यो देवोग्न्यादिष्ववस्थितः ततश्च विश्वान्यपि भूतजातानि विवेश तस्मै नम इति ॥


### संयुक्तमन्त्रः
आहु॑तिभागा॒ वा अ॒न्ये रु॒द्रा ह॒विर्भा॑गाः [39]  
अ॒न्ये श॑तरु॒द्रीयꣳ॑ हु॒त्वा गा॑वीधु॒कञ्च॒रुमे॒तेन॒ यजु॑षा चर॒माया॒मिष्ट॑काया॒न्नि द॑ध्याद्भाग॒धेये॑नै॒वैनꣳ॑ शमयति॒ तस्य॒ त्वै श॑तरु॒द्रीयꣳ॑ हु॒तमित्या॑हु॒र्यस्यै॒तद॒ग्नौ क्रि॒यत॒ इति॒


### मन्त्रः
आहु॑तिभागा॒ वा अ॒न्ये रु॒द्रा ह॒विर्भा॑गाः   
अ॒न्ये श॑तरु॒द्रीयꣳ॑ हु॒त्वा गा॑वीधु॒कञ्च॒रुमे॒तेन॒ यजु॑षा चर॒माया॒मिष्ट॑काया॒न्नि द॑ध्याद्भाग॒धेये॑नै॒वैनꣳ॑ शमयति॒ तस्य॒ त्वै श॑तरु॒द्रीयꣳ॑ हु॒तमित्या॑हु॒र्
यस्यै॒तद॒ग्नौ क्रि॒यत॒ इति ।  

#### टीका
7आहुतिभागा इत्यादि ॥ अत्रैव ब्राह्मणम् । आहुतिभागानां शतरुद्रीयहविर्भागाः । शतरुद्रीयानन्तरं गावीधुकं चरुनिधानं अंशाराधनेनांशमेव शमयति । तस्य त्वा इति । तस्यैव शतरुद्रीयं हुतं भवति तस्यैतच्चरुनिधानं क्रियत इत्याहुः यज्ञविदः ॥
