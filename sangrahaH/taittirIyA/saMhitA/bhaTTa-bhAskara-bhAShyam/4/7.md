---
title: प्रपाठकः 7
unicode_script: devanagari
---



## चतुर्थकाण्डे सप्तमः प्रपाठकः प्रथमोऽनुवाकः
##  *वसोर्धारादिशिष्टसंस्काराभिधानम्*
## अनुवाकः १ वसोर्धारा होममन्त्राः
१ गायत्री । अग्निर्ऋषिः


### मन्त्रः
अग्ना॑विष्णू स॒जोष॑से॒मा व॑र्धन्तु वा॒ङ्गिरः॑ । द्यु॒म्नैर्वाजे॑भि॒राग॑तम् ।
#### टीका

 (अथ चतुर्थकाण्डे सप्तमः प्रपाठकः) (तत्र प्रथमोऽनुवाकः)
यस्य निःश्वसितं वेदा यो वेदेभ्योऽखिलं जगत् ।  
निर्ममे तमहं वन्दे विद्यातीर्थमहेश्वरम् ।।  
परिषेचनमुख्यास्तु संस्काराः षष्ठः ईरिताः ।  
वसोर्धारादयः शिष्टाः प्रोच्यन्तेऽस्मिंस्तु सप्तमे ।।  
कल्पः— “अग्नाविष्णू सजोषसेति चतुर्गृहीतं हुत्वौदुम्बरीं स्रुचं * व्यायाममात्रीं मृदा प्रदिग्धां पश्चादासेचनवतीं घृतस्य पूरयित्वा वाजश्च मे प्रसवश्च म इति संततां वसोर्धारां जुहोत्या मन्त्रसमापनात्” इति।  
अत्र ह्येकादशभिरनुवाकैर्मन्त्रः समाप्यते ।   चतुर्गृहीतहोममन्त्रपाठस्तु– अग्नाविष्णु इति ।   हेऽग्नाविष्णु युवां सजोषसा समानप्रीती भवेतम् ।   वां युवयोरिमा गिरः स्तुतिरूपा वाचो वर्धन्तु वृद्धिं प्राप्नुवन्तु ।   युवामपि द्युम्नैर्धनैर्वाजेभिरन्नैश्च युक्तावागतमिहाऽऽगच्छतम् ।  
अथैकादशानुवाकात्मको मन्त्र उच्यते ।   अनुवाकभेदस्त्वयज्ञसंयुक्ते कर्माणि पृथङ्मन्त्रत्वेनानुष्ठेयत्वादुपपद्यते ।  
### संयुक्तमन्त्रः
वाज॑श्च मे प्रस॒वश्च॑ मे॒ प्रय॑तिश्च मे॒ प्रसि॑तिश्च मे धी॒तिश्च॑ मे॒ क्रतु॑श्च मे॒ स्वर॑श्च मे॒ श्लोक॑श्च मे श्रा॒वश्च॑ मे॒ श्रुति॑श्च मे॒ ज्योति॑श्च मे॒ सुव॑श्च मे प्रा॒णश्च॑ मेऽपा॒नः [1]  च॒ मे॒ व्या॒नश्च॒ मेऽसु॑श्च मे चि॒त्तञ्च॑ म॒ आधी॑तञ्च मे॒ वाक्च॑ मे॒ मन॑श्च मे॒ चख्षु॑श्च मे॒ श्रोत्र॑ञ्च मे॒ दख्ष॑श्च मे॒ बल॑ञ्च म॒ ओज॑श्च मे॒ सह॑श्च म॒ आयु॑श्च मे ज॒रा च॑ म आ॒त्मा च॑ मे त॒नूश्च॑ मे॒ शर्म॑ च मे॒ वर्म॑ च॒ मेऽङ्गा॑नि च मे॒ऽस्थानि॑ च मे॒ परूꣳ॑षि च मे॒ शरी॑राणि च मे ॥ [2]  
### मन्त्रः
वाज॑श्च मे +++(कल्पताम्)+++ ।  

#### टीका

तत्र प्रथमानुवाकपाठस्तु– वाजश्च म इति।   वाजोऽन्नम् ।   चशब्दो वक्ष्यमाणद्रव्याप्रेक्षया समुच्चयार्थः ।   मे मम कल्पतामिति पदं दशमानुवाके वक्ष्यमाणं सर्वत्रानुषज्यते संपद्यतामित्यर्थः ।   
### मन्त्रः

प्र॒स॒वश्च॑  मे॒  +++(कल्पताम्)+++ ।  
#### टीका
प्रसवोऽन्नस्यानुज्ञानम् ।  

### मन्त्रः
प्रय॑तिश्च मे॒  +++(कल्पताम्)+++ ।  
#### टीका
प्रयतिः शुद्धिः ।
### मन्त्रः

प्रसि॑तिश्च मे +++(कल्पताम्)+++ ।  
#### टीका

प्रसितिर्बन्धनमन्नविषयकमौत्सुक्यम् ।   
### मन्त्रः
धी॒तिश्च॑ मे॒  +++(कल्पताम्)+++ ।  
#### टीका
धीतिरन्नधारणम् ।   
### मन्त्रः
क्रतु॑श्च मे॒  +++(कल्पताम्)+++ ।  
#### टीका

क्रतुरन्नहेतुर्यज्ञः ।   
### मन्त्रः

स्वर॑श्च मे॒  +++(कल्पताम्)+++ ।  
#### टीका

स्वरो मन्त्रगत उदात्तादिः ।   
### मन्त्रः

श्लोक॑श्च मे +++(कल्पताम्)+++ ।  
#### टीका

श्लोकः स्तुतिः ।   
### मन्त्रः
श्रा॒वश्च॑ मे॒  +++(कल्पताम्)+++ ।  
#### टीका

श्रावः श्रावयितृत्वसामर्थ्यम् ।   
### मन्त्रः
श्रुति॑श्च मे॒  +++(कल्पताम्)+++ ।  
#### टीका

श्रुतिः श्रवणसामर्थ्यम् ।   
### मन्त्रः

ज्योति॑श्च मे॒  +++(कल्पताम्)+++ ।  
#### टीका

ज्योतिः प्रकाशः ।   
### मन्त्रः

सुव॑श्च मे +++(कल्पताम्)+++ ।  
#### टीका

सुवः स्वर्गः ।   
### मन्त्रः

प्रा॒णश्च॑ मे +++(कल्पताम्)+++़ ।   
अ॒पा॒नश्च मे॒  +++(कल्पताम्)+++ ।  
व्या॒नश्च मे +++(कल्पताम्)+++ ।  
#### टीका

प्राणापानव्याना वायुवृत्तिविशेषाः ।   असस्तद्वृत्तिमा *व्याममात्रिमिति भवितव्य ।  
### मन्त्रः
असु॑श्च मे +++(कल्पताम्)+++ ।  
#### टीका
७ न्वायुः ।   

### मन्त्रः
चि॒त्तञ्च॑ मे॒  +++(कल्पताम्)+++ ।    
#### टीका

चित्तं मनोजन्यं ज्ञानय ।   
### मन्त्रः
आधी॑तञ्च मे॒  +++(कल्पताम्)+++ ।  
#### टीका

आधितं तेन ज्ञानेन सर्वदा विषयीकृतं द्रव्यम् ।
### मन्त्रः

वाक्च॑ मे॒  +++(कल्पताम्)+++ ।  
मन॑श्च मे॒  +++(कल्पताम्)+++ ।  
चख्षु॑श्च मे॒  +++(कल्पताम्)+++ ।  
श्रोत्र॑ञ्च मे॒  +++(कल्पताम्)+++ ।  
#### टीका


वागादयश्चत्वारः प्रसिद्धाः ।   
### मन्त्रः
दख्ष॑श्च मे॒  +++(कल्पताम्)+++ ।  
#### टीका

दक्षो ज्ञानेन्द्रियगतं कौशलम् ।   
### मन्त्रः
बल॑ञ्च मे॒  +++(कल्पताम्)+++ ।  
#### टीका

बलं कर्मेद्रियगतं सामर्थ्यम् ।   
### मन्त्रः

ओज॑श्च मे॒  +++(कल्पताम्)+++ ।  
#### टीका

ओजो बलहेतुरष्टमो धातुः ।   
### मन्त्रः

सह॑श्च मे॒  +++(कल्पताम्)+++ ।  
#### टीका

सहो वैरिविषयमभिभवितृत्वम् ।   
### मन्त्रः
आयु॑श्च मे +++(कल्पताम्)+++ ।  
#### टीका

आयुः प्रसिद्धम्।   
### मन्त्रः
ज॒रा च॑ मे  +++(कल्पताम्)+++ ।
#### टीका

जराऽऽयुषो वलीपलितादिपर्यन्तत्वम् ।   
### मन्त्रः
आ॒त्मा च॑ मे +++(कल्पताम्)+++ ।  
#### टीका

आत्मा शास्त्रप्रसिद्धः परमात्मा ।  
### मन्त्रः
त॒नूश्च॑ मे॒  +++(कल्पताम्)+++ ।  
#### टीका

तनूः शोभनसंनिवेशं वपुः ।   
### मन्त्रः
शर्म॑ च मे॒  +++(कल्पताम्)+++ ।  
#### टीका

शर्म सुखम् ।   
### मन्त्रः
वर्म॑ च॒ मे +++(कल्पताम्)+++ ।
#### टीका

वर्म शरीररक्षकं कवचादि ।   
### मन्त्रः
अङ्गा॑नि च मे॒ +++(कल्पताम्)+++ ।
#### टीका

अङ्गानि संपूर्णावयवाः ।   
### मन्त्रः
अ॒स्थानि॑  च मे॒  +++(कल्पताम्)+++ ।  
#### टीका

अस्थानि यथास्थानं स्थितान्यस्थीनि ।   
### मन्त्रः
परूꣳ॑षि च मे॒  +++(कल्पताम्)+++ ।  
#### टीका

परूंषि अङ्गुल्यादिपर्वाणि ।   
### मन्त्रः
शरी॑राणि च मे +++(कल्पताम्)+++ ।  
#### टीका

शरीराणि पूर्वमनुक्ताः शरीरावयवाः ।।  

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठके  प्रथमोऽनुवाकः ।।   १ ।।

## अनुवाकः २ वसोर्धारा होममन्त्राः
अग्निर्ऋषिः

## चतुर्थकाण्डे सप्तमप्रपाठके द्वितियोऽनुवाकः

### संयुक्तमन्त्रः
ज्यैष्ठ्य॑ञ्च म॒ आधि॑पत्यञ्च मे म॒न्युश्च॑ मे॒ भाम॑श्च॒ मेऽम॑श्च॒ मेऽम्भ॑श्च मे जे॒मा च॑ मे महि॒मा च॑ मे वरि॒मा च॑ मे प्रथि॒मा च॑ मे व॒र्ष्मा च॑ मे द्राघु॒या च॑ मे वृ॒द्धञ्च॑ मे॒ वृद्धि॑श्च मे स॒त्यञ्च॑ मे श्र॒द्धा च॑ मे॒ जग॑च्च [3]  
मे॒ धन॑ञ्च मे॒ वश॑श्च मे॒ त्विषि॑श्च मे क्री॒डा च॑ मे॒ मोद॑श्च मे जा॒तञ्च॑ मे जनि॒ष्यमा॑णञ्च मे सू॒क्तञ्च॑ मे सुकृ॒तञ्च॑ मे वि॒त्तञ्च॑ मे॒ वेद्य॑ञ्च मे भू॒तञ्च॑ मे भवि॒ष्यच्च॑ मे सु॒गञ्च॑ मे सु॒पथ॑ञ्च म ऋ॒द्धञ्च॑ म॒ ऋद्धि॑श्च मे कॢ॒प्तञ्च॑ मे॒ कॢप्ति॑श्च मे म॒तिश्च॑ मे सुम॒तिश्च॑ मे ॥ [4]  
### मन्त्रः

ज्यैष्ठ्य॑ञ्च मे॒  +++(कल्पताम्)+++ ।  

#### टीका
(अथ चतुर्थकाण्डे सप्तमप्रपाठके द्वितीयोऽनुवाकः) ।  
अथ द्वितीयमाह– ज्यैष्ठ्यं च म इति ।  
ज्यैष्ठ्यं प्रशस्ततममत्वम् ।  
### मन्त्रः
आधि॑पत्यञ्च मे +++(कल्पताम्)+++ ।  
#### टीका

आधिपत्यं स्वामित्वम् ।  
### मन्त्रः
म॒न्युश्च॑ मे॒  +++(कल्पताम्)+++ ।  
भाम॑श्च॒ मे +++(कल्पताम्)+++ ।  
#### टीका

मन्युभामाशब्दौ क्रोधावान्तरविशेषवाचिनौ ।  
एको मानसोऽक्षमादिलिङ्गजन्यो बाह्यः ।  
### मन्त्रः

अम॑श्च॒ मे +++(कल्पताम्)+++ ।
#### टीका

अमोऽप्रमेयत्वं विरोधिभिरियत्तया परिच्छेत्तुमशक्यत्मम् ।  
### मन्त्रः
अम्भ॑श्च मे +++(कल्पताम्)+++ ।  
#### टीका

अम्भः शैत्यमाधुर्योपेतमुदकम् ।  
### मन्त्रः

जे॒मा च॑ मे +++(कल्पताम्)+++ ।  
#### टीका

जेमा जयसामर्थ्यम् ।  
### मन्त्रः
म॒हि॒मा च॑ मे +++(कल्पताम्)+++ ।  
#### टीका

गृहिमा महत्त्वं जयसंपादितधनादिसंपत्तिः ।  
### मन्त्रः

व॒रि॒मा च॑ मे +++(कल्पताम्)+++ ।  
#### टीका

वरिमा वरणीयत्वं पूज्यत्वम् ।  
### मन्त्रः
प्र॒थि॒मा  च॑ मे +++(कल्पताम्)+++ ।  
#### टीका

प्रथिमा मृहक्षेत्रादिविस्तारः ।  
### मन्त्रः
व॒र्ष्मा च॑ मे +++(कल्पताम्)+++ ।  
#### टीका

वर्ष्मा पुत्रपौत्रादिशरीराणि ।  
### मन्त्रः
द्रा॒घु॒या च॑ मे +++(कल्पताम्)+++ ।  
#### टीका

द्राघुया पुत्रपौत्रादिविषय दीर्घत्वमविच्छिन्ना संततिरिस्यर्थः ।  
### मन्त्रः
वृ॒द्धञ्च॑ मे॒  +++(कल्पताम्)+++ ।  
#### टीका

वृद्धं प्रभूतमन्नं धन च ।  
### मन्त्रः
वृद्धि॑श्च मे +++(कल्पताम्)+++ ।  
#### टीका

वृद्धिर्विद्यादिगुणैरुत्कर्पः ।  
### मन्त्रः
स॒त्यञ्च॑ मे +++(कल्पताम्)+++ ।  

#### टीका

सत्यं यथार्थभाषणम् ।  
### मन्त्रः
श्र॒द्धा च॑ मे॒  +++(कल्पताम्)+++ ।  

#### टीका

श्रद्धा परलोकोऽस्तीति बुद्धिः ।  
### मन्त्रः
जग॑च्च मे॒ +++(कल्पताम्)+++ ।

#### टीका

जगणङ्गमाजङ्गमात्मकम् ।  
### मन्त्रः
धन॑ञ्च मे॒  +++(कल्पताम्)+++ ।  

#### टीका

धनं सुवर्णादि ।  
### मन्त्रः
वश॑श्च मे॒  +++(कल्पताम्)+++ ।  

#### टीका

वशः सर्वस्वाधीनत्वम् ।  
### मन्त्रः
त्विषि॑श्च मे +++(कल्पताम्)+++ ।  

#### टीका

त्विषिः शरीरकान्तिः ।  
### मन्त्रः
क्री॒डा च॑ मे॒  +++(कल्पताम्)+++ ।  

#### टीका

क्रीडाऽक्षद्यूतादिः ।  
### मन्त्रः
मोद॑श्च मे +++(कल्पताम्)+++ ।  

#### टीका

मोदस्तज्जन्यो हर्षः ।  
### मन्त्रः
जा॒तञ्च॑ मे +++(कल्पताम्)+++ ।  

#### टीका

जातं पूर्वसिद्धापत्यम् ।  
### मन्त्रः
ज॒नि॒ष्यमा॑णञ्च  मे +++(कल्पताम्)+++ ।  

#### टीका

जनिष्यमाणं भविष्यदपस्यम् ।  
### मन्त्रः
सू॒क्तञ्च॑ मे +++(कल्पताम्)+++ ।  

#### टीका

सूक्तमृक्समूहः ।  
### मन्त्रः
सु॒कृ॒तञ्च॑  मे +++(कल्पताम्)+++ ।  

#### टीका

सुकृतं तज्जन्यमपूर्वम् ।  
### मन्त्रः
वि॒त्तञ्च॑ मे॒  +++(कल्पताम्)+++ ।  

#### टीका

वित्तं पूर्वलब्धम् ।  
### मन्त्रः
वेद्य॑ञ्च मे +++(कल्पताम्)+++ ।  

#### टीका

वेद्यामितः परं लव्धव्यं द्रव्यजातम् ।  
### मन्त्रः
भू॒तञ्च॑ मे +++(कल्पताम्)+++ ।  
#### टीका
भूतं पूर्वसिद्धं क्षेत्रादि ।  

### मन्त्रः
भ॒वि॒ष्यच्च॑  मे +++(कल्पताम्)+++ ।  

#### टीका

भविष्यत्संपत्स्यमानम् ।  
### मन्त्रः
सु॒गञ्च॑ मे +++(कल्पताम्)+++ ।  
#### टीका

सुगं सुष्ठु गन्तव्यं बन्धुजनयुक्तग्रामान्तरादि ।  
### मन्त्रः
सु॒पथ॑ञ्च  मे॒  +++(कल्पताम्)+++ ।  

#### टीका

सुपथं चोरादिरहितो मार्गः।  
### मन्त्रः
ऋ॒द्धञ्च॑ मे॒  +++(कल्पताम्)+++ ।  

#### टीका

ऋद्धं वर्धितं धनादिकमनुष्ठितकर्मफलं वा ।  
### मन्त्रः
ऋद्धि॑श्च मे +++(कल्पताम्)+++ ।  

#### टीका

ऋद्धिरनुष्ठास्यमानसत्रफम् ।  
### मन्त्रः
कॢ॒प्तञ्च॑ मे॒  +++(कल्पताम्)+++ ।  

#### टीका

क्लृप्तं समर्थं स्यकार्यक्षमद्रव्यम् ।  
### मन्त्रः
कॢप्ति॑श्च मे +++(कल्पताम्)+++ ।  

#### टीका

क्लृप्तिः स्वकीयसामर्थ्यम् ।  
### मन्त्रः
म॒तिश्च॑ मे +++(कल्पताम्)+++ ।  

#### टीका

मतिः पदार्थमात्रनिश्चयः ।  
### मन्त्रः
सु॒म॒तिश्च॑ मे +++(कल्पताम्)+++ ।  

#### टीका

सुमतिदुर्घटराजकार्यादिनिश्चयः ।।  
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठके  द्वितीयोऽनुवाकः ।।   २ ।।  

## अनुवाकः ३ वसोर्धारा होममन्त्राः   
अग्निर्ऋषिः

## चतुर्थकाण्डे सप्तमप्रपाठके तृतियोऽनुवाकः
### संयुक्तमन्त्रः
शञ्च॑ मे॒ मय॑श्च मे प्रि॒यञ्च॑ मेऽनुका॒मश्च॑ मे॒ काम॑श्च मे सौमन॒सश्च॑ मे भ॒द्रञ्च॑ मे॒ श्रेय॑श्च मे॒ वस्य॑श्च मे॒ यश॑श्च मे॒ भग॑श्च मे॒ द्रवि॑णञ्च मे य॒न्ता च॑ मे ध॒र्ता च॑ मे॒ ख्षेम॑श्च मे॒ धृति॑श्च मे॒ विश्व॑ञ्च [5]  
मे॒ मह॑श्च मे स॒व्ँविच्च॑ मे॒ ज्ञात्र॑ञ्च मे॒ सूश्च॑ मे प्र॒सूश्च॑ मे॒ सीर॑ञ्च मे ल॒यश्च॑ म ऋ॒तञ्च॑ मे॒ऽमृत॑ञ्च मेऽय॒ख्ष्मञ्च॒ मेऽना॑मयच्च मे जी॒वातु॑श्च मे दीर्घायु॒त्वञ्च॑ मेऽनमि॒त्रञ्च॒ मेऽभ॑यञ्च मे सु॒गञ्च॑ मे॒ शय॑नञ्च मे सू॒षा च॑ मे सु॒दिन॑ञ्च मे ॥ [6]
### मन्त्रः

शञ्च॑ मे॒  +++(कल्पताम्)+++ ।  

#### टीका
९ अथ चतुर्थाष्टके सप्तमप्रपाठके तृतीयोऽनुवाकः ।  
तृतीयमाह— शं च म इति ।   शंशब्द ऐहिकसुखवाची ।  
### मन्त्रः

मय॑श्च मे +++(कल्पताम्)+++ ।  
#### टीका

मयःशब्द आमुष्मिकसुख वाची।  
### मन्त्रः

प्रि॒यञ्च॑ मे +++(कल्पताम्)+++ ।
#### टीका

प्रियं प्रीतिकारणं वस्तु ।  
### मन्त्रः

अ॒नु॒ का॒मश्च॑  मे॒  +++(कल्पताम्)+++ ।  
#### टीका

अनुकामोऽनुकूलत्वनिमित्तेन काम्यमानः पदार्थः।  एतदुभयमैहिकामेव तारतम्योपेतम् ।  
### मन्त्रः
काम॑श्च मे +++(कल्पताम्)+++ ।  

#### टीका

काम आमुष्मिकः स्वर्गादिः ।  
### मन्त्रः
सौ॒म॒न॒सश्च॑  मे +++(कल्पताम्)+++ ।  

#### टीका

सौमनसो मनःस्वास्थ्य करो बन्धुवर्गः ।  
### मन्त्रः
भ॒द्रञ्च॑ मे॒  +++(कल्पताम्)+++ ।  

#### टीका

भद्रं कल्याणमिह लोके रमणीयम् ।  
### मन्त्रः
श्रेय॑श्च मे॒  +++(कल्पताम्)+++ ।  

#### टीका

श्रेय परलोकहितम् ।  
### मन्त्रः
वस्य॑श्च मे॒  +++(कल्पताम्)+++ ।  

#### टीका

वस्यो निवासहेतुर्गृहादिः ।  
### मन्त्रः
यश॑श्च मे॒  +++(कल्पताम्)+++ ।  

#### टीका

यशः कीर्तिः ।  
### मन्त्रः
भग॑श्च मे॒  +++(कल्पताम्)+++ ।  

#### टीका

भगः सौभाग्यम् ।  
### मन्त्रः
द्रवि॑णञ्च मे +++(कल्पताम्)+++ ।  

#### टीका

द्रविणं धनम् ।  
### मन्त्रः
य॒न्ता च॑ मे +++(कल्पताम्)+++ ।  

#### टीका

यन्ता नियामक आचार्यदिः ।  
### मन्त्रः
ध॒र्ता च॑ मे॒  +++(कल्पताम्)+++ ।  

#### टीका

धर्ता पोषकः पित्रादिः ।  
### मन्त्रः
ख्षेम॑श्च मे॒  +++(कल्पताम्)+++ ।  

#### टीका

क्षेमो   २२३० विद्यमानधनस्य रक्षणशक्तिः ।  
### मन्त्रः
धृति॑श्च मे॒  +++(कल्पताम्)+++ ।  

#### टीका

घृतिर्धैर्यमापद्यपि निश्चलत्वम् ।  
### मन्त्रः
विश्व॑ञ्च मे॒ +++(कल्पताम्)+++ ।   

#### टीका

विश्वं सर्वजना नुकूल्यम् ।  
### मन्त्रः
मह॑श्च मे +++(कल्पताम्)+++ ।  

#### टीका

महः पूजा ।  
### मन्त्रः
स॒व्ँविच्च॑ मे॒  +++(कल्पताम्)+++ ।  

#### टीका

संविद्वेदशास्त्रादिविज्ञानम् ।  
### मन्त्रः
ज्ञात्र॑ञ्च मे॒  +++(कल्पताम्)+++ ।  

#### टीका

शात्रं ज्ञापयितृत्वसामर्थ्यम् ।  
### मन्त्रः
सूश्च॑ मे +++(कल्पताम्)+++ ।  

#### टीका

सूः पुत्रादिप्रेरणसामर्थ्यम् ।  
### मन्त्रः
प्र॒सूश्च॑ मे॒  +++(कल्पताम्)+++ ।  

#### टीका

प्रसूर्भृत्यादिप्रेरणसामर्थ्यम् ।  
### मन्त्रः
सीर॑ञ्च मे +++(कल्पताम्)+++ ।  

#### टीका

सीरं लाङ्गलादिकृषि साधनसंपत्तिः ।  
### मन्त्रः
ल॒यश्च॑ म +++(कल्पताम्)+++ ।

#### टीका

लयस्तत्प्रतिबन्धनिवृत्तिः ।  
### मन्त्रः
ऋ॒तञ्च॑ मे॒ +++(कल्पताम्)+++ ।
#### टीका

ऋतं यज्ञादिकर्म ।  
### मन्त्रः
अ॒मृत॑ञ्च मे +++(कल्पताम्)+++ ।

#### टीका

अमृतं तत्फलम् ।  
### मन्त्रः
अ॒य॒ख्ष्मञ्च॒ मे +++(कल्पताम्)+++ ।

#### टीका

अयक्ष्मं राजयक्ष्मादिप्रबलव्याधिराहित्यम् ।  
### मन्त्रः
अना॑मयच्च मे +++(कल्पताम्)+++ ।  

#### टीका

अनामयज्ज्वराद्यल्पव्याधिराहित्यम् ।  
### मन्त्रः
जी॒वातु॑श्च मे +++(कल्पताम्)+++ ।  

#### टीका

जीवातुर्जीवनकारणं व्याधिपरिहारार्थमौषधम् ।  
### मन्त्रः
दी॒र्घा॒यु॒त्वञ्च॑  मे +++(कल्पताम्)+++ ।

#### टीका

दीर्घायुत्वमपमृत्सुराहित्यम् ।  
### मन्त्रः
अ॒न॒मि॒त्रञ्च॑ मे +++(कल्पताम्)+++ ।

#### टीका

अनमित्रं वैरिराहित्यम् ।  
### मन्त्रः
अभ॑यञ्च मे +++(कल्पताम्)+++ ।  

#### टीका

अभयं भयराहित्यम् ।  
### मन्त्रः
सु॒गञ्च॑ मे॒  +++(कल्पताम्)+++ ।  

#### टीका

सुगं शोभनगमनं सर्वैरङ्गीकृताचरणमित्यर्थः ।  
### मन्त्रः
शय॑नञ्च मे +++(कल्पताम्)+++ ।  

#### टीका

शयनं शय्योपधानदिसंपत्तिः ।  
### मन्त्रः
सू॒षा च॑ मे +++(कल्पताम्)+++ ।  

#### टीका

सूषा स्नानसंध्यावन्दनादियुक्तः शोभनः प्रातःकालः ।  
### मन्त्रः

सु॒दिन॑ञ्च मे +++(कल्पताम्)+++ ।  
#### टीका

सुदिनं यज्ञदानाध्ययनादियुक्तं कृत्स्नं दिनम् ।।  
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठके  तृतीयोऽनुवाकः ।।   ३ ।।  

## अनुवाकः ४ वसोर्धारा होममन्त्राः   
अग्निर्ऋषिः

## चतुर्थकाण्डे सप्तमप्रपाठके चतुर्थोऽनुवाकः
### संयुक्तमन्त्रः
ऊर्क्च॑ मे सू॒नृता॑ च मे॒ पय॑श्च मे॒ रस॑श्च मे घृ॒तञ्च॑ मे॒ मधु॑ च मे॒ सग्धि॑श्च मे॒ सपी॑तिश्च मे कृ॒षिश्च॑ मे॒ वृष्टि॑श्च मे॒ जैत्र॑ञ्च म॒ औद्भि॑द्यञ्च मे र॒यिश्च॑ मे॒ राय॑श्च मे पु॒ष्टञ्च॑ मे॒ पुष्टि॑श्च मे वि॒भु च॑ [7]  मे॒ प्र॒भु च॑ मे ब॒हु च॑ मे॒ भूय॑श्च मे पू॒र्णञ्च॑ मे पू॒र्णत॑रञ्च॒ मेऽख्षि॑तिश्च मे॒ कूय॑वाश्च॒ मेऽन्न॑ञ्च॒ मेऽख्षु॑च्च मे व्री॒हय॑श्च मे॒ यवा᳚श्च मे॒ माषा᳚श्च मे॒ तिला᳚श्च मे मु॒द्गाश्च॑ मे ख॒ल्वा᳚श्च मे गो॒धूमा᳚श्च मे म॒सुरा᳚श्च मे प्रि॒यङ्ग॑वश्च॒ मेऽण॑वश्च मे श्या॒माका᳚श्च मे नी॒वारा᳚श्च मे ॥ [8]  

### मन्त्रः
ऊर्क्च॑ मे +++(कल्पताम्)+++ ।  

#### टीका

[अथ चतुर्थाष्टके सप्तमप्रपाठके चतुर्थोऽनुवाकः]।  
चतुर्थमाह– ऊर्क् च म इति ।   ऊर्गंन्नसामान्यम् ।  
### मन्त्रः
सू॒नृता॑ च मे॒  +++(कल्पताम्)+++ ।  
#### टीका

सुनृता प्रियोक्तिः ।  
### मन्त्रः

पय॑श्च मे॒  +++(कल्पताम्)+++ ।  
#### टीका

पयः प्रभृतयोऽन्नविशेषाः ।  पयः क्षीरम् ।  
### मन्त्रः
रस॑श्च मे +++(कल्पताम्)+++ ।
#### टीका

रसस्तत्रत्यं सारम् ।  
### मन्त्रः
घृ॒तञ्च॑ मे॒  +++(कल्पताम्)+++ ।
मधु॑ च मे॒  +++(कल्पताम्)+++ ।   
#### टीका

घृतमधुनी प्रसिद्धे ।  
### मन्त्रः
सग्धि॑श्च मे॒  +++(कल्पताम्)+++ ।  
#### टीका

सग्धिर्बन्धुभिः सह भोजनमित्यर्थः ।  
### मन्त्रः

सपी॑तिश्च मे +++(कल्पताम्)+++ ।  
#### टीका

तथा सपीतिः सहपानम् ।  
### मन्त्रः

कृ॒षिश्च॑ मे॒  +++(कल्पताम्)+++ ।  
वृष्टि॑श्च मे॒  +++(कल्पताम्)+++ ।  
#### टीका

कृषिवृष्टी अन्नस्य हेतुत्वेन प्रसिद्धे ।  
### मन्त्रः

जैत्र॑ञ्च मे॒  +++(कल्पताम्)+++ ।  
#### टीका

जैत्रं जयशीलं सुक्षेत्रमित्यर्थः ।  
### मन्त्रः

औद्भि॑द्यञ्च मे +++(कल्पताम्)+++ ।  
#### टीका

औद्भिद्यमुद्भिदां तरुगुल्मादीना मुत्पत्तिः ।  
### मन्त्रः

र॒यिश्च॑ मे॒  +++(कल्पताम्)+++ ।  
#### टीका

रयिः सुवर्णम् ।  
### मन्त्रः
राय॑श्च मे +++(कल्पताम्)+++ ।  
#### टीका

रायो मणिमुक्तादिः ।  
### मन्त्रः
पु॒ष्टञ्च॑ मे॒  +++(कल्पताम्)+++ ।  

#### टीका

पुष्टं पूर्वोक्तमेव सुवर्णमतिसमृद्धम् ।  
### मन्त्रः
पुष्टि॑श्च मे +++(कल्पताम्)+++ ।  

#### टीका

पुष्टिः शरीरपोषः ।  
### मन्त्रः
वि॒भु च मे॒ +++(कल्पताम्)+++ ।  
प्र॒भु च॑ मे +++(कल्पताम्)+++ ।  
ब॒हु च॑ मे॒  +++(कल्पताम्)+++ ।  
भूय॑श्च मे +++(कल्पताम्)+++ ।  
पू॒र्णञ्च॑ मे +++(कल्पताम्)+++ ।  
पू॒र्णत॑रञ्च॒ मे +++(कल्पताम्)+++ ।   
अख्षि॑तिश्च मे॒  +++(कल्पताम्)+++ ।  

#### टीका

विभ्वादयोऽक्षित्यन्ता धान्यविषया उत्तरोत्तराभिवृद्धयः सप्तापि तारतम्येन द्रष्टव्याः ।  
### मन्त्रः

कूय॑वाश्च॒ मे +++(कल्पताम्)+++ ।
#### टीका

न केवलं प्रयृद्धान्येव किंत्वल्पा न्यपीत्युच्यन्तेकूयवाः कुत्सितयवाः ।  
### मन्त्रः
अन्न॑ञ्च॒ मे +++(कल्पताम्)+++ ।
#### टीका

अन्नं प्रसिद्धम् ।  
### मन्त्रः
अख्षु॑च्च मे +++(कल्पताम्)+++ ।  
#### टीका

अक्षुदन्नसाध्यः क्षुत्परिहारः ।  
### मन्त्रः

व्री॒हय॑श्च मे॒  +++(कल्पताम्)+++ ।  
यवा᳚श्च मे॒  +++(कल्पताम्)+++ ।  
माषा᳚श्च मे॒  +++(कल्पताम्)+++ ।  
तिला᳚श्च मे +++(कल्पताम्)+++ ।  
मु॒द्गाश्च॑ मे +++(कल्पताम्)+++ ।  

#### टीका

व्रीहियवमापतिलमुद्राः प्रसिद्धाः ।  
### मन्त्रः

ख॒ल्वा᳚श्च मे +++(कल्पताम्)+++ ।  
#### टीका

खल्वा मुद्गेभ्योऽपि स्थूलवीजाः ।  
### मन्त्रः
गो॒धूमा᳚श्च मे +++(कल्पताम्)+++ ।  
#### टीका

गोधूमाः प्रसिद्धाः ।  
### मन्त्रः
म॒सुरा᳚श्च मे +++(कल्पताम्)+++ ।  
#### टीका

मसुरा मुद्गवत्सूपहेतवः ।  
### मन्त्रः

प्रि॒यङ्ग॑वश्च॒ मे +++(कल्पताम्)+++ ।  
#### टीका

प्रियंगवः प्रसिद्धाः ।  
### मन्त्रः
अण॑वश्च मे +++(कल्पताम्)+++ ।  

#### टीका

अणवसूक्ष्मशालयः
### मन्त्रः

श्या॒माका᳚श्च मे +++(कल्पताम्)+++ ।  
#### टीका

श्यामाका ग्राम्या धान्यविशेषाः ।  
### मन्त्रः

नी॒वारा᳚श्च मे +++(कल्पताम्)+++ ।  
#### टीका

नीवारा आरण्याः ।।  
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठके  चतुर्थोऽनुवाकः ।।  ४ ।।  


## अनुवाकः ५ वसोर्धारा होममन्त्राः   
अग्निर्ऋषिः

## चतुर्थकाण्डे सप्तमप्रपाठके पञ्चमोऽनुवाकः
### संयुक्तमन्त्रः

अश्मा॑ च मे॒ मृत्ति॑का च मे गि॒रय॑श्च मे॒ पर्व॑ताश्च मे॒ सिक॑ताश्च मे॒ वन॒स्पत॑यश्च मे॒ हिर॑ण्यञ्च॒ मेऽय॑श्च मे॒ सीस॑ञ्च मे॒ त्रपु॑श्च मे श्या॒मञ्च॑ मे लो॒हञ्च॑ मे॒ऽग्निश्च॑ म॒ आप॑श्च मे वी॒रुध॑श्च म॒ ओष॑धयश्च मे कृष्टप॒च्यञ्च॑ [9]  मे॒ऽकृ॒ष्ट॒प॒च्यञ्च॑ मे ग्रा॒म्याश्च॑ मे प॒शव॑ आर॒ण्याश्च॑ य॒ज्ञेन॑ कल्पन्ताव्विँ॒त्तञ्च॑ मे॒ वित्ति॑श्च मे भू॒तञ्च॑ मे॒ भूति॑श्च मे॒ वसु॑ च मे वस॒तिश्च॑ मे॒ कर्म॑ च मे॒ शक्ति॑श्च॒ मेऽर्थ॑श्च म॒ एम॑श्च म॒ इति॑श्च मे॒ गति॑श्च मे ॥ [10]
### मन्त्रः
अश्मा॑ च मे॒  +++(कल्पताम्)+++ ।  
मृत्ति॑का च मे +++(कल्पताम्)+++ ।  
गि॒रय॑श्च मे॒  +++(कल्पताम्)+++ ।  
पर्व॑ताश्च मे॒  +++(कल्पताम्)+++ ।  
सिक॑ताश्च मे॒  +++(कल्पताम्)+++ ।  
व॒न॒स्पत॑यश्च  मे॒  +++(कल्पताम्)+++ ।  
हिर॑ण्यञ्च॒ मे  +++(कल्पताम्)+++ ।
अय॑श्च मे॒  +++(कल्पताम्)+++ ।  
सीस॑ञ्च मे॒  +++(कल्पताम्)+++ ।  
त्रपु॑श्च मे +++(कल्पताम्)+++ ।  

#### टीका

(अथ चतुर्थाष्टके सप्तमप्रपाठके पञ्चमोऽनुवाकः)।  
पञ्चममाह – अश्मा च म इति ।   अश्मादयः प्रसिद्धाः।  
### मन्त्रः
श्या॒मञ्च॑ मे +++(कल्पताम्)+++ ।  
#### टीका

श्यामं कृष्णायसम् ।  
### मन्त्रः
लो॒हञ्च॑ मे॒  +++(कल्पताम्)+++ ।
#### टीका

लोहं कांस्यताम्रादि।  
### मन्त्रः
अ॒ग्निश्च॑ मे॒  +++(कल्पताम्)+++ ।  
आप॑श्च मे +++(कल्पताम्)+++ ।  
वी॒रुध॑श्च मे॒  +++(कल्पताम्)+++ ।  
ओष॑धयश्च मे +++(कल्पताम्)+++ ।  
कृ॒ष्ट॒प॒च्यञ्च॑  मे॒ +++(कल्पताम्)+++ ।
अ॒कृ॒ष्ट॒प॒च्यञ्च॑  मे +++(कल्पताम्)+++ ।  
#### टीका

अग्न्यादयः प्रसिद्धाः ।  
### मन्त्रः

ग्रा॒म्याश्च॑ प॒शवो॑ मे +++( य॒ज्ञेन॑ कल्पन्ताम्)+++ ।  

प॒शव॑ आर॒ण्याश्च॑ य॒ज्ञेन॑ कल्पन्ताम्
#### टीका

ग्राम्यारण्यपशवो यज्ञेन निमित्तीभूतेन कल्पन्तां समर्था भवन्तु ।  
### मन्त्रः

्वि॒त्तञ्च॑ मे॒  +++(कल्पताम्)+++ ।  
#### टीका

वित्तं पूर्वलव्धम् ।  
### मन्त्रः

वित्ति॑श्च मे +++(कल्पताम्)+++ ।  
#### टीका

वित्तिर्भाविलाभः ।  
### मन्त्रः

भू॒तञ्च॑ मे॒  +++(कल्पताम्)+++ ।  
#### टीका

भूतमैश्वर्यौपेतं पुत्रादिकम् ।  
### मन्त्रः

भूति॑श्च मे॒  +++(कल्पताम्)+++ ।  
#### टीका
भूतिः स्वकीबमैश्वर्यादिकम् ।  
### मन्त्रः
वसु॑ च मे +++(कल्पताम्)+++ ।  
#### टीका

वसु निवाससाधनं गवादिकम् ।  
### मन्त्रः

व॒स॒तिश्च॑  मे॒  +++(कल्पताम्)+++ ।  
#### टीका

वसतिर्निवासाधारो गृहादि ।  
### मन्त्रः
कर्म॑ च मे॒  +++(कल्पताम्)+++ ।  
#### टीका

कर्माग्निहोत्रादिकम् ।  
### मन्त्रः
शक्ति॑श्च॒ मे +++(कल्पताम्)+++ ।  
#### टीका

शक्तिस्तदनुष्ठानसामर्थ्थम् ।  
### मन्त्रः

अर्थ॑श्च मे॒  +++(कल्पताम्)+++ ।  
#### टीका

अर्थः प्रयोजनविशेषः ।  
### मन्त्रः
एम॑श्च मे॒  +++(कल्पताम्)+++ ।  
#### टीका

एम एतव्यं प्राप्तव्य सुखम् ।  
### मन्त्रः
इति॑श्च मे॒  +++(कल्पताम्)+++ ।  
#### टीका

इतिरयनमिष्टप्राप्त्युपायः ।  
### मन्त्रः

गति॑श्च मे +++(कल्पताम्)+++ ।  
#### टीका

गति रेष्ठप्राप्तिः ।।  
 २२३३ इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठके  पञ्चमोऽनुवाकः ।।   ५ ।।  

 ## चतुर्थाष्टके सप्तमप्रपाठके षष्ठोऽनुवाकः

## अनुवाकः ६ वसोर्धारा होममन्त्राः   
अग्निर्ऋषिः


### संयुक्तमन्त्रः
अ॒ग्निश्च॑ म॒ इन्द्र॑श्च मे॒ सोम॑श्च म॒ इन्द्र॑श्च मे सवि॒ता च॑ म॒ इन्द्र॑श्च मे॒ सर॑स्वती च म॒ इन्द्र॑श्च मे पू॒षा च॑ म॒ इन्द्र॑श्च मे॒ बृह॒स्पति॑श्च म॒ इन्द्र॑श्च मे मि॒त्रश्च॑ म॒ इन्द्र॑श्च मे॒ वरु॑णश्च म॒ इन्द्र॑श्च मे॒ त्वष्टा॑ च [11]  म॒ इन्द्र॑श्च मे धा॒ता च॑ म॒ इन्द्र॑श्च मे॒ विष्णु॑श्च म॒ इन्द्र॑श्च मे॒ऽश्विनौ॑ च म॒ इन्द्र॑श्च मे म॒रुत॑श्च म॒ इन्द्र॑श्च मे॒ विश्वे॑ च मे दे॒वा इन्द्र॑श्च मे पृथि॒वी च॑ म॒ इन्द्र॑श्च मे॒ऽन्तरि॑ख्षञ्च म॒ इन्द्र॑श्च मे॒ द्यौश्च॑ म॒ इन्द्र॑श्च मे॒ दिश॑श्च म॒ इन्द्र॑श्च मे मू॒र्धा च॑ म॒ इन्द्र॑श्च मे प्र॒जाप॑तिश्च म॒ इन्द्र॑श्च मे ॥ [12]

### मन्त्रः
अ॒ग्निश्च॑ म॒ इन्द्र॑श्च मे॒  +++(कल्पताम्)+++ ।  
सोम॑श्च म॒ इन्द्र॑श्च मे +++(कल्पताम्)+++ ।  
स॒वि॒ता च॑ म॒ इन्द्र॑श्च मे  +++(कल्पताम्)+++ ।  
सर॑स्वती च म इन्द्र॑श्च मे +++(कल्पताम्)+++ ।  
पू॒षा च॑ म॒  इन्द्र॑श्च मे॒  +++(कल्पताम्)+++ ।  
बृह॒स्पति॑श्च म॒  इन्द्र॑श्च मे +++(कल्पताम्)+++ ।  
मि॒त्रश्च॑ म॒ इन्द्र॑श्च मे  +++(कल्पताम्)+++ ।  
वरु॑णश्च म॒  इन्द्र॑श्च मे॒  +++(कल्पताम्)+++ ।  
त्वष्टा॑ च म॒ इन्द्र॑श्च मे +++(कल्पताम्)+++ ।  
धा॒ता च॑ म॒  इन्द्र॑श्च मे॒  +++(कल्पताम्)+++ ।  
विष्णु॑श्च मे॒   इन्द्र॑श्च मे॒ +++(कल्पताम्)+++ ।
अ॒श्विनौ॑ च  मे॒  इन्द्र॑श्च मे +++(कल्पताम्)+++ ।  
म॒रुत॑श्च मे॒  इन्द्र॑श्च मे  +++(कल्पताम्)+++ ।  
विश्वे॑ च मे दे॒वा इन्द्र॑श्च मे +++(कल्पताम्)+++ ।  
पृ॒थि॒वी च॑ म॒  इन्द्र॑श्च मे +++(कल्पताम्)+++
अ॒न्तरि॑ख्षञ्च  म॒  इन्द्र॑श्च मे॒  +++(कल्पताम्)+++ ।  
द्यौश्च॑ म॒ इन्द्र॑श्च मे॒  +++(कल्पताम्)+++ ।  

#### टीका
(अथ चतुर्थाष्टके सप्तमप्रपाठके षष्ठोऽनुवाकः)।  
षष्टमाह— अग्निश्च म इति।   अग्न्यादयः प्रसिद्धा देवताः ।   तैः सर्वैः सह समानभागेपेतत्वादिन्द्र एकैकया देवतया सह पढ्येते ।  
### मन्त्रः
दिश॑श्च म॒ इन्द्र॑श्च मे +++(कल्पताम्)+++ ।  
#### टीका
दिक्शब्देन प्राच्याद्याश्चतस्र उच्यन्ते।  
### मन्त्रः
मू॒र्धा च॑ म॒  इन्द्र॑श्च मे +++(कल्पताम्)+++ ।  
प्र॒जाप॑तिश्च म॒  इन्द्र॑श्च मे +++(कल्पताम्)+++ ।  

#### टीका

मूर्धशब्देन चोर्ध्वा दिक् ।   सा च मुख्यत्वाभिप्रायेण पृथङ् निर्दिष्टा ।।  
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठके  षष्ठोऽनुवाकः ।।   ६ ।।  

## चतुर्थकाण्डे सप्तमप्रपाठके सप्तमोऽनुवाकः

## अनुवाकः ७ वसोर्धारा होममन्त्राः   
अग्निर्ऋषिः

### संयुक्तमन्त्रः
अ॒ꣳ॒शुश्च॑ मे र॒श्मिश्च॒ मेऽदा᳚भ्यश्च॒ मेऽधि॑पतिश्च म उपा॒ꣳ॒शुश्च॑ मेऽन्तर्या॒मश्च॑ म ऐन्द्रवाय॒वश्च॑ मे मैत्रावरु॒णश्च॑ म आश्वि॒नश्च॑ मे प्रतिप्र॒स्थान॑श्च मे शु॒क्रश्च॑ मे म॒न्थी च॑ म आग्रय॒णश्च॑ मे वैश्वदे॒वश्च॑ मे ध्रु॒वश्च॑ मे वैश्वान॒रश्च॑ म ऋतुग्र॒हाश्च॑ [13]  मे॒ऽति॒ग्रा॒ह्या᳚श्च म ऐन्द्रा॒ग्नश्च॑ मे वैश्वदे॒वश्च॑ मे मरुत्व॒तीया᳚श्च मे माहे॒न्द्रश्च॑ म आदि॒त्यश्च॑ मे सावि॒त्रश्च॑ मे सारस्व॒तश्च॑ मे पौ॒ष्णश्च॑ मे पात्नीव॒तश्च॑ मे हारियोज॒नश्च॑ मे ॥ [14]  
### मन्त्रः
अ॒ꣳ॒शुश्च॑ मे +++(कल्पताम्)+++ ।  
र॒श्मिश्च॒ म +++(कल्पताम्)+++ ।
अदा᳚भ्यश्च॒ मे+++(कल्पताम्)+++ ।

#### टीका

(अथ चतुर्थाष्टके सप्तमप्रपाठके सप्तमोऽनुवाकः)।  
सप्तममाह— अꣳशुश्च म इति ।   अश्वादयः सोमग्रहविशेषाः सोमप्रकरणे प्रसिद्धाः ।   तत्र रश्मिग्रहादर्शनाददाभ्यस्यैव ग्रहस्य गृह्यमाणत्वदशां पृथक्कृत्य रश्मिशब्देन निर्दिश्यते ।   रश्मीनां तु तद्ग्रहणसाधनत्वात् ।   तथा च तद्ग्रहणमन्त्रः पठ्यते– “शुक्रं ते शुक्रेण गृह्णाम्यह्नो रूपेण सूर्यस्य रस्मिभिः” इति ।  
### मन्त्रः
अधि॑पतिश्च म +++(कल्पताम्)+++ ।
#### टीका

अधिपतिशब्देन दधिग्रहो विवक्षितः ।   तस्य च श्रेष्ठत्वादाधिपत्यम् ।   अत एव श्रूयते “ज्येष्ठो वा एष ग्रहाणाम्” इति ।  
### मन्त्रः
उ॒पा॒ꣳ॒शुश्च॑ मे+++(कल्पताम्)+++ ।
अ॒न्त॒र्या॒मश्च॑  मे +++(कल्पताम्)+++ ।
ऐ॒न्द्र॒वा॒य॒वश्च॑ मे +++(कल्पताम्)+++ ।  
मै॒त्रा॒व॒रु॒णश्च॑ मे +++(कल्पताम्)+++ ।
आ॒श्वि॒नश्च॑ मे +++(कल्पताम्)+++ ।  

प्र॒ति॒प्र॒स्थान॑श्च  मे +++(कल्पताम्)+++ ।  
#### टीका
प्रतिप्रस्थानशब्देन द्विदेवत्यग्रहसहभावी प्रतिनि(धि)र्ग्राह्यो विवक्षितः ।   घ्रुवाख्यस्यैव ग्रहस्यावनयनदशायां वैश्वानरसूक्तपाठात्तदर्वस्थापन्नो वैश्वानरशब्देनोच्यते ।  
### मन्त्रः
शु॒क्रश्च॑ मे +++(कल्पताम्)+++ ।  
म॒न्थी च॑ म +++(कल्पताम्)+++ ।
आ॒ग्र॒य॒ण॒श्च॑  मे +++(कल्पताम्)+++ ।  
वै॒श्व॒दे॒वश्च॑ मे +++(कल्पताम्)+++ ।  
#### टीका
आद्यो वैश्वदेवः प्रातःसवनगतः।
### मन्त्रः
ध्रु॒वश्च॑ मे +++(कल्पताम्)+++ ।  
वै॒श्वा॒न॒रश्च॑ मे  +++(कल्पताम्)+++ ।  
#### टीका
उत्तरस्तृतीयसवनगतः ।  
### मन्त्रः
ऋ॒तु॒ग्र॒हाश्च॑ मे +++(कल्पताम्)+++ ।  
अ॒ति॒ग्रा॒ह्या᳚श्च मे +++(कल्पताम्)+++ ।  
ऐ॒न्द्रा॒ग्नश्च॑  मे +++(कल्पताम्)+++ ।  
वै॒श्व॒दे॒वश्च॑ मे +++(कल्पताम्)+++ ।  

म॒रु॒त्व॒तीया᳚श्च मे +++(कल्पताम्)+++ ।  
मा॒हे॒न्द्र॑श्च मे +++(कल्पताम्)+++ ।  
आ॒दि॒त्यश्च॑  मे +++(कल्पताम्)+++ ।  
सा॒वि॒त्रश्च॑ मे +++(कल्पताम्)+++ ।  
सा॒र॒स्व॒तश्च॑  मे +++(कल्पताम्)+++ ।  
पौ॒ष्णश्च॑ मे +++(कल्पताम्)+++ ।  
  {+++( एवं पौष्णोऽपि विकृतिगामी द्रष्टव्यः ।। )+++}
पा॒त्नी॒व॒तश्च॑  मे +++(कल्पताम्)+++ ।  
हा॒रि॒यो॒ज॒नश्च॑  मे +++(कल्पताम्)+++ ।  
### मन्त्रः

सारस्वतग्रहोऽभिषेचनीयाख्याविकृतौ दृष्टव्यः ।   “सारस्वतं ग्रहं गृह्णाति” इति तत्राऽऽम्नानात् ।  
#### टीका
एवं पौष्णोऽपि विकृतिगामी द्रष्टव्यः ।।  

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठके  सप्तमोऽनुवाकः ।।   ७ ।।  

## चतुर्थकाण्डे सप्तमप्रपाठकेऽष्टमोऽनुवाकः

## अनुवाकः ८ वसोर्धारा होममन्त्राः   
अग्निर्ऋषिः

### संयुक्तमन्त्रः

इ॒ध्मश्च॑ मे ब॒र्‌हिश्च॑ मे॒ वेदि॑श्च मे॒ धिष्णि॑याश्च मे॒ स्रुच॑श्च मे चम॒साश्च॑ मे॒ ग्रावा॑णश्च मे॒ स्वर॑वश्च म उपर॒वाश्च॑ मेऽधि॒षव॑णे च मे द्रोणकल॒शश्च॑ मे वाय॒व्या॑नि च मे पूत॒भृच्च॑ म आधव॒नीय॑श्च म॒ आग्नी᳚ध्रञ्च मे हवि॒र्धान॑ञ्च मे गृ॒हाश्च॑ मे॒ सद॑श्च मे पुरो॒डाशा᳚श्च मे पच॒ताश्च॑ मेऽवभृ॒थश्च॑ मे स्वगाका॒रश्च॑ मे ॥ [15]  
॥
### मन्त्रः
इ॒ध्मश्च॑ मे +++(कल्पताम्)+++ ।  
ब॒र्‌हिश्च॑ मे॒  +++(कल्पताम्)+++ ।  
वेदि॑श्च मे॒  +++(कल्पताम्)+++ ।  
धिष्णि॑याश्च मे॒  +++(कल्पताम्)+++ ।  
स्रुच॑श्च मे +++(कल्पताम्)+++ ।  
च॒म॒साश्च॑ मे॒  +++(कल्पताम्)+++ ।  
ग्रावा॑णश्च मे॒  +++(कल्पताम्)+++ ।  
स्वर॑वश्च मे +++(कल्पताम्)+++
उ॒प॒र॒वाश्च॑  मे +++(कल्पताम्)+++ ।  
अ॒धि॒षव॑णे च मे +++(कल्पताम्)+++ ।  
द्रो॒ण॒क॒ल॒शश्च॑ मे +++(कल्पताम्)+++ ।  
वा॒य॒व्या॑नि च मे +++(कल्पताम्)+++ ।  
पू॒त॒भृच्च॑  मे +++(कल्पताम्)+++ ।  
आ॒ध॒व॒नीय॑श्च  मे॒  +++(कल्पताम्)+++ ।  
आग्नी᳚ध्रञ्च मे +++(कल्पताम्)+++ ।  
ह॒वि॒र्धान॑ञ्च  मे +++(कल्पताम्)+++ ।  
#### टीका

(अथ चतुर्थाष्टके सप्तमप्रपाठकेऽष्टमोऽनुवाकः) ।  
अष्टममाह – इध्मश्च म इति ।   इध्मादीनि यज्ञाङ्गद्रव्याणि यज्ञप्रकरणे प्रसिद्धानि ।  
### मन्त्रः
गृ॒हाश्च॑ मे॒  +++(कल्पताम्)+++ ।  
सद॑श्च मे +++(कल्पताम्)+++ ।  
पु॒रो॒डाशा᳚श्च मे +++(कल्पताम्)+++ ।  

#### टीका
गृहाः पत्नीशालादयः ।  
### मन्त्रः
प॒च॒ताश्च॑ मे +++(कल्पताम्)+++ ।
अ॒व॒भृ॒थश्च॑  मे +++(कल्पताम्)+++ ।  
#### टीका

पचताः शामित्रादयः ।  
### मन्त्रः
स्व॒गा॒का॒रश्च॑ मे +++(कल्पताम्)+++ ।  
#### टीका
ेस्वगाकारः शंयुवाकः ।   तेन हि यथास्यं देवतानां हविर्नमनं क्रियते ।।  

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठकेऽष्टमोऽनुवाकः ।।   ८ ।।  

## चतुर्थकाण्डे सप्तमप्रपाठके नवमोऽनुवाकः
## अनुवाकः ९ वसोर्धारा होममन्त्राः   
अग्निर्ऋषिः
### संयुक्तमन्त्रः
अ॒ग्निश्च॑ मे घ॒र्मश्च॑ मे॒ऽर्कश्च॑ मे॒ सूर्य॑श्च मे प्रा॒णश्च॑ मेऽश्वमे॒धश्च॑ मे पृथि॒वी च॒ मेऽदि॑तिश्च मे॒ दिति॑श्च मे॒ द्यौश्च॑ मे॒ शक्व॑रीर॒ङ्गुल॑यो॒ दिश॑श्च मे य॒ज्ञेन॑ कल्पन्ता॒मृक्च॑ मे॒ साम॑ च मे॒ स्तोम॑श्च मे॒ यजु॑श्च मे दी॒ख्षा च॑ मे॒ तप॑श्च म ऋ॒तुश्च॑ मे व्र॒तञ्च॑ मेऽहोरा॒त्रयो᳚र्वृ॒ष्ट्या बृ॑हद्रथन्त॒रे च॑ मे य॒ज्ञेन॑ कल्पेताम्  [16]  
### मन्त्रः
अ॒ग्निश्च॑ मे +++(कल्पताम्)+++ ।  

#### टीका

(अथ चतुर्थाष्टके सप्तमप्रपाठके नवमोऽनुवाकः)।  
नवममाह– अग्निश्च म इति।   अग्निश्चीयमानो वह्निः।  
### मन्त्रः
घ॒र्मश्च॑ मे॒ +++(कल्पताम्)+++ ।  
#### टीका

धर्मः प्रवर्ग्यः ।  
### मन्त्रः
 अ॒र्कश्च॑ मे॒  +++(कल्पताम्)+++ ।  
#### टीका

इन्द्रायार्क वंते पुरोडाशमिति विहितो यागोऽर्कः ।  
### मन्त्रः

सूर्य॑श्च मे +++(कल्पताम्)+++ ।  
#### टीका

सौर्यं चरुमिति विहितो यागः सूयः।  
#
प्रा॒णश्च॑ मे +++(कल्पताम्)+++ ।  ## मन्त्रः

#### टीका

प्राणाय स्वाहेति विहितो होमःप्राणः ।  
### मन्त्रः
अ॒श्व॒मे॒धश्च॑  मे +++(कल्पताम्)+++ ।  
#### टीका

अश्वमेधः प्रसिद्धः ।  
### मन्त्रः

पृ॒थि॒वी च॑ मे +++(कल्पताम्)+++ ।  
अदि॑तिश्च मे॒  +++(कल्पताम्)+++ ।  
दिति॑श्च मे॒  +++(कल्पताम्)+++ ।  
द्यौश्च॑ मे॒  +++(कल्पताम्)+++ ।  
#### टीका

पृथिव्यादयो देवताविशेषाः।  
### मन्त्रः

शक्व॑रीः +++(मे य॒ज्ञेन॑ कल्पन्ताम्  )+++  ।  
#### टीका

शक्वरीः शक्वर्यः ।  
### मन्त्रः

अ॒ङ्गुल॑यः +++(मे य॒ज्ञेन॑ कल्पन्ताम्  )+++ ।  
#### टीका

अङ्गुलयोऽङ्गुलिवद्विराट्पुरुषस्यावयवविशेषाः ।  
### मन्त्रः

दिश॑श्च मे य॒ज्ञेन॑ कल्पन्ताम्  ।  
#### टीका

दिशः प्राच्याद्याः चशब्दाद्विदिशोऽपि ।  
ताः सर्वा मे मदीयेन यज्ञेन कल्पन्तां स्वस्वव्यापारसमर्था भवन्तु ।  
### मन्त्रः
ऋक्च॑ मे॒  +++(कल्पताम्)+++ ।  
साम॑ च मे॒  +++(कल्पताम्)+++ ।  
#### टीका

ऋगादयो मन्त्रविशेषाः ।  
### मन्त्रः

स्तोम॑श्च मे॒  +++(कल्पताम्)+++ ।  
यजु॑श्च मे +++(कल्पताम्)+++ ।  
#### टीका

स्तोमः सामावृत्तिरूपं स्तोत्रम् ।  
### मन्त्रः

दी॒ख्षा च॑ मे॒  +++(कल्पताम्)+++ ।  

#### टीका

दीक्षा यजमानसंस्कारः ।  
### मन्त्रः

तप॑श्च मे +++(कल्पताम्)+++ ।   
#### टीका

तपः पापक्षयार्थमनशनादि ।  
### मन्त्रः
ऋ॒तुश्च॑ मे +++(कल्पताम्)+++ ।  
#### टीका

ऋतुर्यज्ञाङ्गभूतः कालः ।  
### मन्त्रः
व्र॒तञ्च॑ मे +++(कल्पताम्)+++ ।  
#### टीका

व्रतमेकस्तनादि ।  
### मन्त्रः
अ॒हो॒रा॒त्रयो᳚र्वृ॒ष्ट्या +++(कल्पताम्)+++ ।
#### टीका

अहोरात्रयोः संबन्धिनी या वृष्टिस्तया मदीयं सस्यं कल्पतामिति शेषः ।  
### मन्त्रः
बृ॒ह॒द्र॒थ॒न्त॒रे च॑ मे य॒ज्ञेन॑ कल्पेताम्
#### टीका

बृहद्रथंतरे सामनी, ते च मदीयेन यज्ञेन कल्पेतां स्वस्वव्यवहारसमर्थे भवेताम् ।।  

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठके  नवमोऽनुवाकः ।।   ९ ।।  

## चतुर्थाष्टके सप्तमप्रपाठके दशमोऽनुवाकः

## अनुवाकः १० वसोर्धारा होममन्त्राः   
अग्निर्ऋषिः

### संयुक्तमन्त्रः
गर्भा᳚श्च मे व॒थ्साश्च॑ मे॒ त्र्यवि॑श्च मे त्र्य॒वी च॑ मे दित्य॒वाट्च॑ मे दित्यौ॒ही च॑ मे॒ पञ्चा॑विश्च मे पञ्चा॒वी च॑ मे त्रिव॒थ्सश्च॑ मे त्रिव॒थ्सा च॑ मे तुर्य॒वाट्च॑ मे तुर्यौ॒ही च॑ मे पष्ठ॒वाच्च॑ मे पष्ठौ॒ही च॑ म उ॒ख्षा च॑ मे व॒शा च॑ म ऋष॒भश्च॑ [17]  मे॒ वे॒हच्चमेऽन॒ड्वाञ्च॑ मे धे॒नुश्च॑ म॒ आयु॑र्य॒ज्ञेन॑ कल्पताम्प्रा॒णो य॒ज्ञेन॑ कल्पतामपा॒नो य॒ज्ञेन॑ कल्पताव्व्याँ॒नो य॒ज्ञेन॑ कल्पता॒ञ्चख्षु॑र्य॒ज्ञेन॑ कल्पता॒ꣳ॒ श्रोत्र॑य्ँय॒ज्ञेन॑ कल्पता॒म्मनो॑ य॒ज्ञेन॑ कल्पता॒व्ँवाग्य॒ज्ञेन॑ कल्पतामा॒त्मा य॒ज्ञेन॑ कल्पताय्यँ॒ज्ञो य॒ज्ञेन॑ कल्पताम् ॥ [18]  
### मन्त्रः

गर्भा᳚श्च मे +++(कल्पताम्)+++ ।  

#### टीका

(अथ चतुर्थकाण्डे सप्तमप्रपाठके दशमोऽनुवाकः)
दशममाह– 		गर्भाश्च म इति ।   गर्भा वत्साश्च प्रसिद्धाः ।  
### मन्त्रः
व॒थ्साश्च॑ मे॒  +++(कल्पताम्)+++ ।  
#### टीका

सार्धसंमत्सरो वत्सरूपः पुंगवख्यविः ।  
### मन्त्रः
त्र्यवि॑श्च मे +++(कल्पताम्)+++ ।
त्र्य॒वी च॑ मे +++(कल्पताम्)+++ ।  

#### टीका

तथाविधा गौस्त्र्यवी ।  
### मन्त्रः
दि॒त्य॒वाट्च॑ मे +++(कल्पताम्)+++ ।  

#### टीका

द्विसंवत्सर ऋषभो दित्यवाट् ।  
### मन्त्रः
दि॒त्यौ॒ही च॑ मे॒  +++(कल्पताम्)+++ ।  

#### टीका

तथाविधा गौर्दित्यौही ।  
### मन्त्रः
पञ्चा॑विश्च मे +++(कल्पताम्)+++ ।  

#### टीका

सार्धद्विसंवत्सर क्रषभः पञ्चबिः ।  
### मन्त्रः
प॒ञ्चा॒वी च॑ मे +++(कल्पताम्)+++ ।  

#### टीका

तश्चाविधा गौः पञ्चावी ।  
### मन्त्रः
त्रि॒व॒थ्सश्च॑  मे +++(कल्पताम्)+++ ।  

#### टीका

संवत्सरत्रयोपेत ऋषभस्त्रिवत्सः ।  
### मन्त्रः
त्रि॒व॒थ्सा  च॑ मे +++(कल्पताम्)+++ ।  

#### टीका

तथाविधा गौस्त्रिवत्सा ।  
### मन्त्रः
तु॒र्य॒वाट्च॑ मे +++(कल्पताम्)+++ ।  

#### टीका

सार्धत्रिवत्सर ऋषभस्तुर्यवाट् ।  
### मन्त्रः
तु॒र्यौ॒ही च॑ मे +++(कल्पताम्)+++ ।  

#### टीका

तथाविधा नौस्तुर्यौहि ।  
### मन्त्रः
प॒ष्ठ॒वाच्च॑  मे +++(कल्पताम्)+++ ।  

#### टीका

चतुःसंवत्सर ऋषभः षष्ठवात् ।  
### मन्त्रः
प॒ष्ठौ॒ही च॑  मे +++(कल्पताम्)+++ ।  

#### टीका

तथाविधा गौः पष्ठौही ।  
### मन्त्रः
उ॒ख्षा च॑ मे +++(कल्पताम्)+++ ।  
#### टीका
सेचनसमर्थ ऋषभ उक्षा ।  

### मन्त्रः
व॒शा च॑  मे +++(कल्पताम्)+++ ।  

#### टीका

वन्ध्या गौर्वशा ।  
### मन्त्रः
ऋ॒ष॒भश्च॑  मे +++(कल्पताम्)+++ ।  

#### टीका

उक्ष्णोऽप्याधिकवयस्क ऋषभः।  
### मन्त्रः
वे॒हच्च मे +++(कल्पताम्)+++ ।  

#### टीका

गर्भघातिनी गोर्वेहत् ।  
### मन्त्रः
अ॒न॒ड्वाञ्च॑ मे +++(कल्पताम्)+++ ।  

#### टीका

शकटस्य वाहकोऽनड्वान् ।  
### मन्त्रः
धे॒नुश्च॑ मे॒  +++(कल्पताम्)+++ ।  

#### टीका

नवप्रसूता गौर्धेनुः

### मन्त्रः
आयु॑र्य॒ज्ञेन॑ कल्पताम्    ।     
प्रा॒णो य॒ज्ञेन॑ कल्पताम्  ।  
अपा॒नो य॒ज्ञेन॑ कल्पताम् ।  
व्या॒नो य॒ज्ञेन॑ कल्पताम् ।  
चख्षु॑र्य॒ज्ञेन॑ कल्पताम् ।  
श्रोत्र॑य्ँय॒ज्ञेन॑ कल्पताम् ।  
मनो॑ य॒ज्ञेन॑ कल्पताम् ।  
वाग्य॒ज्ञेन॑ कल्पताम् ।  

#### टीका
आयुरादयः प्रसिद्धाः ।   
### मन्त्रः
आ॒त्मा य॒ज्ञेन॑ कल्पताम् ।  
#### टीका
आत्मा शरीरम् ।   उक्ता आयुरादयो मदीयेन यज्ञेन कार्यक्षमा भवन्तु ।   
### मन्त्रः
य॒ज्ञो य॒ज्ञेन॑ कल्पताम् ॥  
#### टीका
यज्ञः करिष्यमाणोऽश्वगेधादिः ।   सोऽप्यनेनानुष्ठीयमानेन यज्ञेन स्वकार्यक्षमो भवतु ।।  

चतुर्थकाण्डे सप्तमप्रपाठके दशमोऽनुवाकः

## चतुर्थकाण्डे सप्तमप्रपाठके एकादशोऽनुवाकः
## अनुवाकः ११

### संयुक्तमन्त्रः
एका॑ च मे ति॒स्रश्च॑ मे॒ पञ्च॑ च मे स॒प्त च॑ मे॒ नव॑ च म॒ एका॑दश च मे॒ त्रयो॑दश च मे॒ पञ्च॑दश च मे स॒प्तद॑श च मे॒ नव॑दश च म॒ एक॑विꣳशतिश्च मे॒ त्रयो॑विꣳशतिश्च मे॒ पञ्च॑विꣳशतिश्च मे स॒प्तविꣳ॑शतिश्च मे॒ नव॑विꣳशतिश्च म॒ एक॑त्रिꣳशच्च मे॒ त्रय॑स्त्रिꣳशच्च [19]  मे॒ चत॑स्रश्च मे॒ऽष्टौ च॑ मे॒ द्वाद॑श च मे॒ षोड॑श च मे विꣳश॒तिश्च॑ मे॒ चतु॑र्विꣳशतिश्च मे॒ऽष्टाविꣳ॑शतिश्च मे॒ द्वात्रिꣳ॑शच्च मे॒ षट्त्रिꣳ॑शच्च मे चत्वारि॒ꣳ॒शच्च॑ मे॒ चतु॑श्चत्वारिꣳशच्च मे॒ऽष्टाच॑त्वारिꣳशच्च मे॒ वाज॑श्च प्रस॒वश्चा॑पि॒जश्च॒ क्रतु॑श्च॒ सुव॑श्च मू॒र्धा च॒ व्यश्ञि॑यश्चान्त्याय॒नश्चान्त्य॑श्च भौव॒नश्च॒ भुव॑न॒श्चाधि॑पतिश्च ॥ [20]

### मन्त्रः
एका॑ च मे +++(कल्पताम्)+++ ।  
ति॒स्रश्च॑ मे॒  +++(कल्पताम्)+++ ।  
पञ्च॑ च मे +++(कल्पताम्)+++ ।  
स॒प्त च॑ मे॒  +++(कल्पताम्)+++ ।  
नव॑ च मे॒  +++(कल्पताम्)+++ ।  
एका॑दश च मे॒  +++(कल्पताम्)+++ ।  
त्रयो॑दश च मे॒  +++(कल्पताम्)+++ ।  
पञ्च॑दश च मे +++(कल्पताम्)+++ ।  
स॒प्तद॑श च मे॒  +++(कल्पताम्)+++ ।  
नव॑दश च मे॒  +++(कल्पताम्)+++ ।  
एक॑विꣳशतिश्च मे॒  +++(कल्पताम्)+++ ।  
त्रयो॑विꣳशतिश्च मे॒  +++(कल्पताम्)+++ ।  
पञ्च॑विꣳशतिश्च मे +++(कल्पताम्)+++ ।  
स॒प्तविꣳ॑शतिश्च मे॒  +++(कल्पताम्)+++ ।  
नव॑विꣳशतिश्च मे॒  +++(कल्पताम्)+++ ।  
एक॑त्रिꣳशच्च मे॒  +++(कल्पताम्)+++ ।  
त्रय॑स्त्रिꣳशच्च मे॒ +++(कल्पताम्)+++ ।  
चत॑स्रश्च मे॒ +++(कल्पताम्)+++ ।  
अष्टौ च॑ मे॒  +++(कल्पताम्)+++ ।  
द्वाद॑श च मे॒  +++(कल्पताम्)+++ ।  
षोड॑श च मे +++(कल्पताम्)+++ ।  
वि॒ꣳ॒श॒तिश्च॑  मे॒  +++(कल्पताम्)+++ ।  
चतु॑र्विꣳशतिश्च मे॒ +++(कल्पताम्)+++ ।
अ॒ष्टाविꣳ॑शतिश्च मे॒  +++(कल्पताम्)+++ ।  
द्वात्रिꣳ॑शच्च मे॒  +++(कल्पताम्)+++ ।  
षट्त्रिꣳ॑शच्च मे +++(कल्पताम्)+++ ।  
चत्वारि॒ꣳ॒शच्च॑ मे॒  +++(कल्पताम्)+++ ।  
च॒त्वा॒रि॒ꣳ॒शच्च॑ मे॒  +++(कल्पताम्)+++ ।   
अ॒ष्टाच॑त्वारिꣳशच्च मे॒  +++(कल्पताम्)+++ ।  
#### टीका

२२३९ (अथ चतुर्थाष्टके सप्तमप्रपाठके एकादशोऽनुवाकः)।  
एकादशमाह –  २२४० एका च म इति ।   एकादिशब्दाः संख्यापराः ।   
### मन्त्रः
वाज॑श्च +++([मे अस्तु])+++  ।    
#### टीका
वाजादयः सर्वे मम सन्त्विति शेषः ।   वाजोऽन्नम् ।  
### मन्त्रः
प्र॒स॒वश्च॑ +++([मे अस्तु])+++  ।    
#### टीका
प्रसवस्तस्योत्पत्तिः ।  
### मन्त्रः
अ॒पि॒जश्च॑ +++([मे अस्तु])+++  ।    
#### टीका
अपिजस्तस्यैव पुनः पुनरुत्पत्तिः ।  
### मन्त्रः
क्रतु॑श्च +++([मे अस्तु])+++  ।   
#### टीका

क्रतु संकल्पो भोगदिविषयो यागो वा ।  
### मन्त्रः
सुव॑श्च +++([मे अस्तु])+++  ।    
मू॒र्धा च॑ +++([मे अस्तु])+++  ।    
व्यश्नि॑यश्च +++([मे अस्तु])+++  ।    
आ॒न्त्या॒य॒नश्च॑ +++([मे अस्तु])+++  ।    
अन्त्य॑श्च +++([मे अस्तु])+++  ।    
भौव॒नश्च॑ +++([मे अस्तु])+++ ।    
भुव॑न॒श्च +++([मे अस्तु])+++  ।    
अधि॑पतिश्व +++([मे अस्तु])+++  ।    

#### टीका

सुवस्तस्योत्षत्तौ हेतुरादित्यः ।   

अथवा वाजादयश्चैत्रादिमासानां नामविशेषाः ।   तदानीं ते सर्वे प्रीणन्त्विति वाक्यशेषः ।   चकाराः परस्परसमुच्चयार्था अनुक्तकालादिदेवतासमुच्चयार्था वा।   यथोक्तैकादशानुवाक्ररूपमन्त्रसाध्यं होमं विधत्ते – “वसोर्धारां जुहोति वसोर्मे धाराऽसदिति वा एषा हूयते घृतस्य वा एनमेवा धाराऽमुष्मिल्लोँके पिन्वमानोप तिष्ठते” [सं. का. ५ प्र. ४ अ. ८] इति।    वसोर्धनस्य धारा सांतत्यं ययाऽऽहुत्या लभ्यते सेयमाहुतिर्वसोर्धारा तां जुहुयात् ।   तदेतदुक्तं निर्वचनं सूच्यतेयो यजमानो बसोर्धारां जुहोति स प्रथमं मम धनस्य नैरन्तर्यं भूयादित्येतं कामयते ।   ततस्तेनेयमाहुतिर्हूयप्ते ।   तेन होमनैनं यजमानं स्वर्गे लोके धृतस्य धारा पिन्वमाना प्रीणयति सेवते ।   तत्र द्रव्यं विधत्ते– “आज्येन जुहोति तेजो वा आज्यं तेजो वसोर्धारा तेजसैवास्मै तेजोऽव रुन्धे” (सं. का. ५ प्र. ४ अ. ८) इति।    सुवर्णादिधनसमृद्धेरपि घृतवत्तेजोरूपत्वं प्रसिद्धम् ।  
कामप्राप्तिहेतुत्वेनांपि तामाहुहिं प्रशंसति– “अथो कामा वै वसोर्धारा कामानेवाव रुन्धे” [सं. का. ५ प्र. ४ अ. ८] इति।   अन्वयव्यतिरेकाभ्यां सांतत्यं विधत्ते– “यं कामयेत प्राणानस्यान्नाद्यं वि च्छिन्द्यामिति विग्राहं तस्य जुहुयात्प्राणानेवास्यान्नाद्यं वि च्छिनत्ति ये कामयेत प्राणानस्यान्नाद्यꣳ सं तनुयामिति संत तां तस्य जुहुयात्प्राणानेवास्यान्नाद्यꣳ सं तनेति” (सं. का. ५ प्र. ४ अ. ८) इति।    अस्य यजमानस्य प्राणानन्नं च विच्छिन्द्यामित्येवं द्विषन्नघ्वर्युरवें मन्त्रं   २२४१ मध्ये विगृह्य जुहुयात् ।   यस्तु प्राणानामन्नस्य च सांतत्यं कामयते सोऽयं संतता माहुतिं जुहुयात् ।   अथ वाजश्च म इत्यादीन्यन्नं च मेऽक्षुच्च म इत्यत प्राक्तनानि चतुश्चत्वारिंशदधिकशतसंख्बाकानि वाक्यानि ।   तानि द्वादशसंघरूपेण विभज्य प्रशंसति– “द्वादश द्वादशानि जुहोति द्वादश मासा संवत्सरः संवत्सरणैवास्मा अन्नमव रुन्धे” [सं. का. ५ प्र. ४ अ. ८] इति।    द्वादशानां वाक्यानां समूहो द्वादशम् ।   तानि  च द्वादशानि पुनर्द्वादसंख्याकानि ।   तथा सति चतुश्चत्वारिंशदधिकशतसंख्या संपद्यते ।   तदन्तर्गतद्वादशसंख्याया मासद्वारा संवत्सररूपत्वात्संवत्सरसाध्यमन्नं प्राप्नोति।  
अथ चतुर्थानुवाकगतानि वाक्यानि प्रशंसति ।  
“अन्नं च मेऽक्षुच्च म इत्याहैतद्वा अन्नस्य रूपꣳ रूपेणैवान्नमव रुन्धे” [सं. का. ५ प्र. ४ अ. ८] इति।    अन्नमित्यादिभिर्वाक्यैर्यत्प्रतिपाद्यं तत्सर्वबन्नल्य रूपम् ।   क्षुदभावस्यान्नसाघ्यत्वादुपरितनानां च व्रीह्यादीनामन्नसाधनत्वात् ।  
अथ पञ्चमानुवाकगतवाक्यानि प्रशंसति– “अग्निश्च म आपश्च म इत्याहैषा वा अन्नस्य योनिः सयोन्येवान्नमव रुन्धे” (सं. का. ५ प्र. ४ अ. ८) इति।    अग्नेः पाकहेतुत्वादन्नयोनित्वम् ।   अपां चौषधिजनकत्वादन्नयोनित्वम् ।   एत न्मन्त्रपाठेनानेकप्रकारकारणसहितमन्नं प्राप्नोति ।    अथ षष्ठानुवाकगतानि वाक्यानि प्रशंसति— “अर्धेन्द्राणि जुहोति देवता एवाव रुन्धे यत्सर्वेषामर्धमिन्द्रः प्रति तस्मादिन्द्रो देवतानां भूयिष्ठभाक्तम इन्द्रमुत्तरमाहेनद्रियमेवास्मिन्नुपरिष्ठाद्दधाति” [सं. का. ५ प्र. ४ अ. ८] इति।    येषां वाक्यानामर्धेष्विन्द्रः पठ्यते तान्यर्धेन्द्राणि, तेषु वाक्येष्वेग्नीषोमादीनां देवतानां पूर्वार्धष्वाम्नातत्वाद्देवताः प्राप्नोति।   यद्यस्मात्कारणात्सर्वेषां वाक्यानां   २२४५ प्रत्यर्धमिन्द्रः पठ्यते तस्मात्कारणादयमिन्द्रो भूयिष्ठभाक्तमो भूयिष्ठं प्रभूतं हविर्भजतीति भूयिष्ठभाक्, अतिशयेन तादृशः ।   यस्माद्वेद इन्द्रमत्रोत्तरार्धगतं प्राह तस्मादस्मिन्यजमानेऽप्युपरिष्ठाच्छिरोभागे चक्षुरादीन्द्रियं स्थापयति ।   सप्तमाष्टभयोरनुवाकयोरवस्थितानि वाक्यानि प्रशंसति– “यज्ञायुधानि जुहोति यज्ञो वै यज्ञायुधानि यज्ञमेवाव रुन्धेऽथो इतद्वै यज्ञस्य रूपꣳ रूपेणैव यज्ञमव रुन्धे” (सं. का. ५ प्र. ४ अ. ८) इति।    अश्वदाभ्यादिग्रहरूपाणि यज्ञसाधनानि साक्षाद्यज्ञनिष्पादकत्वाद्यज्ञस्वरूपाणि इध्मवर्हिरादिभिर्यज्ञः परम्परया निरूप्यते, न तु ग्रहैरिव साक्षान्निष्पाद्यते ।   तस्मात्तानि यज्ञस्य रूपम् ।   एतैरन्तरङ्गैर्बहिरङ्गैश्च यज्ञायुधैर्यज्ञं प्राप्नोति ।   अन्तिमस्य स्वगाकारवाक्यस्य तात्पर्यं दर्शवति – “अवभृथश्च मे स्वगाकारश्च म इत्याह स्वगाकृत्यै” (सं. का. ५ प्र. ४ अ. ८) इति।    स्वाधीनत्वकरणायेत्यर्थः ।   नवमानुवाके पूर्वार्धगतानि वाक्यानि प्रशंसति– “अग्निश्च मे घर्मश्च म इत्याहैतद्वै ब्रह्मवर्चसस्य रूपꣳ रूपेणैव ब्रह्मवर्जसमव रुन्धे” (सं. का. ५ प्र. ४ अ. ८) इति।    अग्न्यादिभिर्ब्राह्मणकर्मनिष्पत्तेरेतेषां ब्रह्मवर्चसरूपत्वम् ।  
एकश्मिन्नेवानुवाक उत्तरार्धगतानि वाक्यानि प्रशंसति– “ऋक्च मे साम च म इत्याहैतद्वै छन्दसाꣳ रूपꣳ रूपेणैव छन्दाꣳ स्यव रुन्धे” (सं. का. ५ प्र. ४ अ. ८) इति।    ऋगादिकं छन्दसां वेदानां स्वरूपमिति प्रसिद्धम् ।  
दशमानुवाके पूर्वार्धगतवाक्यानि प्रशंसति— “गर्भाश्च मे वत्साश्च म इत्याहैतद्वै पशूनाꣳ रूपꣳ रूपेणैव पशूनव रुन्धे” (सं. का. ५ प्र. ४ अ. ८) इति।    गर्भवत्सादीनां पशुरूपत्वं प्रसिद्धम् ।  
एतस्मिन्नेवानुवाक उत्तरार्धगतानि वाक्यानि प्रशंसति–  २२४३ “कल्पाञ्जुहोत्यक्लृप्तस्य क्लृप्त्यै” (सं. का. ५ प्र. ४ अ. ८) इति।    आयुर्यज्ञेन कल्पतामित्यादयो मन्त्राः कल्पाः ।   पूर्वं यद्यद्वस्त्वक्लृप्तं स्वस्वकार्यसमथं न भवति तस्य तस्य सामर्थ्यायायं होमः ।  
एकादशानुवाके पूर्वभागगतानि वाक्प्रानि प्रशंसति– “युग्मदयुजे जुहोति मिथुनत्वाय” (सं. का. ५ प्र. ४ अ. ८) इति।    चतस्रश्च मेऽष्टौ च म इत्यादिकं समसंख्यारूपं युग्मम् (त्) ।   एका च मे तिस्रश्च म इत्यादि विषमसंख्यारूपमयुग्मं [ क् ], राशिद्वयं स्त्रीपुरुषवत्परस्परविलक्षणत्वान्मिथुनत्वाय संपद्यते ।   राशिद्वयेऽप्युत्तरोत्तराधिक्यं प्रशंसति– “उत्तराबती भवतोऽभिक्रान्त्यै” (सं. का. ५ प्र. ४ अ. ८) इति।    एकत्वादुत्तरं त्रित्वं, तस्माच्चोत्तरं पञ्चत्वं, तथा चतुष्ठ्वादुत्तरमष्टत्वम् तस्माच्चोत्तरं द्वादशत्वम् ।   एवमुभवोरुत्तरावत्त्वेनाभितो व्याप्तिर्भवति ।  
युग्मायुग्मसंख्यावाचिशब्दानां तात्पर्यं दर्शयति– “एका च मे तिस्रश्च म इत्याह देवछन्दसं वा एका च तिस्रश्च मनुष्यछन्दसं चतस्र्श्चाष्ठौ च देवछन्दसं चैव मनुष्यछन्दसं चाव रुन्ध” (सं. का. ५ प्र. ४ अ. ८) इति।    विषमसंख्याया देवानां प्रियाणि च्छन्दासि निष्पाद्यन्ते, समसंख्यया तु मनुष्यप्रियाणि ।   अतस्तदुभयं प्राप्नोति ।   राशिद्वयेऽप्युत्तरसंख्यावृद्धेरवधिं प्रशंसति— “आ प्रयस्त्रिꣳ शतो जुहोति त्रयस्त्रिꣳ शब्दै देवता एवाव रुन्ध आऽष्टाचत्वारिꣳ शतो जुहोत्यष्टाघत्वारिꣳ शदक्षरा जगती जागताः पशवो जगत्यैवास्म पशूनव रुन्धे” [सं. का. ५ प्र. ४ अ. ८] इति।    अस्मिन्ननुवाक उत्तरभागगतानि वाक्यानि प्रशंसति– “वाजश्च प्रसवश्चेति द्वादशं जुहोति द्वादश मासाः संवत्सरः संवत्सर एव प्रति तिष्ठति” [सं. का. ५ प्र. ४ अ. ८] इति।     २२४४ अत्र विनियोगसंग्रहः– अग्नाविष्णु वसोर्धारामेकादशभिरादितः।  
अनुवाकैर्जुहोत्येकामाहुतिं संतता घृतात् ।।   इति ।  
अथ मीमांसा।  
द्वादशाध्यायस्य तृवीयपादे चिन्तितम्– मन्त्रादौ किं वसोर्धारा मन्त्रान्ते वाऽव संततेः।  
आद्यो होमेषु संतत्या द्वादशान्तेषु तद्धुतिः।।  
अग्नौ किंचित्कर्म विहितम्– “संततां वसोर्धारां जुहोति” इति ।   तत्र संतत्यं नित्श्छिद्रत्वम् ।   तच्च मन्त्रकर्मणोः सहोपक्रमे सत्युपपद्यते ।   तस्मान्गन्त्राद कर्मसंनिपात इति प्राप्ते ब्रूमः तस्मिन्वसोर्धाराख्ये कर्मणि द्वादश द्वादशानि जुहोतीति श्रुतम् ।   द्वादशभिर्मन्त्रवाक्यैः संपाद्यमेकमाहुतिस्वरूपं द्वादशम् ।   तद्य था– “वाजश्च मे प्रसवश्च मे प्रयतिश्च मे प्रसितिश्च मे धीतिश्च मे क्रतुश्च मे स्वरश्च मे श्लोकश्च मे श्रावश्च मे श्रुतिश्च मे ज्योतिश्च मे सुवश्च मे” इत्येतैद्वै।   दशभिर्मन्त्रवाक्यैरेकाऽऽहुतिर्होतव्या ।   एकादशोत्तसहुतयः “प्राणश्च मेऽपानश्च मे” इत्यादिभिर्निष्पाद्यन्ते ।   एतेषु  च होमद्वादशकेषु मध्ये विलंम्बाभावः सांतत्यं न तु मन्त्रकर्मणोः सहोपक्रमः ।   तस्मात्पूर्वन्यायेन मन्त्रान्ते कर्मसंनिपातस्य नातिविघ्नः।।  
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठके  एकादशोऽनुवाकः ।।   ११ ।।  




## चतुर्थकाण्डे सप्तमप्रपाठके द्वादशोऽनुवाकः

## अनुवाकः १२  वाजप्रसवीयहोमः
१, ३ अनुष्टुप्, २, ४-५ , ८ त्रिष्टुप्, ६-७ विराट्,
अग्निर्ऋषिः
#### टीका
(अथ चतुर्थकाण्डे सप्तमप्रपाठके द्वादशोऽनुवाकः)
एतैरेकादशभिरनुवाकैर्वसोर्धाराहोम उक्तः ।   अथ द्वादशे वाजप्रसवीयहोम उच्यते ।    
### मन्त्रः


वाजो॑ नस्स॒प्त प्र॒दिश॒श्चत॑स्रो वा परा॒वतः॑ ।   
वाजो॑ नो॒ विश्वै᳚र्दे॒वैर्धन॑सातावि॒हाव॑तु ।   

#### टीका

कल्पः—“वाजप्रसवीयं जुहोति सप्त ग्राभ्या ओषधयः सप्तारण्याः पृथगन्नानि द्रवीकृत्यौदुम्बरेण स्रुवेण वाजस्येमं प्रसवः सुषुव इति ग्राम्या हुत्वाऽऽरण्याञ्जु(जु) होति” इति।  
तत्र ग्राम्याणां मन्त्राः प्रथमकाण्डे सप्तमप्रपाठके दशमानुवाके समाम्नाताः आरण्यानां मन्त्राः अत्राऽऽम्नायन्ते।  
तत्राऽऽरण्यस्य वेणुधान्यस्य होमाय प्रथमामृचमाह– बाजो न इति ।   प्राच्याद्याश्चतस्त्रो दिश ऊर्ध्वाधोमध्यमास्तिस्त्र एताः सप्त प्रदिशः प्रकृष्टा दिशो रोजोऽन्नस्वरूपा अन्नप्रदा भवन्त्वित्यर्थः।   तथा परावतोऽत्यन्तदूरवर्तिन्यश्चतस्त्रो वाऽग्नेय्याद्याश्चतुःसंख्याका विदिशो विदूरस्या इवावभासन्ते ।   ताश्चास्माकमन्नप्रदा भवन्तु।   स वाजोऽन्नमिहास्मिन्देशे धनसातौ धनप्रदेशे यज्ञे विश्वैर्देवैः प्रेरितः सन्नोऽस्मानवतु रक्षतु ।
### मन्त्रः

विश्वे॑ अ॒द्य म॒रुतो॒ विश्व॑ ऊ॒ती विश्वे॑ भवन्त्व॒ग्नय॒स्समि॑द्धाः ।   
विश्वे॑ नो दे॒वा अव॒सा ऽऽग॑मन्तु॒ विश्व॑मस्तु॒ द्रवि॑ण॒व्ँवाजो॑ अ॒स्मे ।

#### टीका

अथ श्यामाकधान्यस्य होमाय द्वितीयामृचमाह– विश्वे अद्येति ।   अद्यास्मिन्दिने विश्वे सर्वेऽपि मरुतः, तथाऽग्न्ये विश्वे सर्वेऽपि देवा ऊती रक्षणाय भवन्तु प्रवर्तन्ताम् ।   तथा विश्वे सर्वेऽयग्नयः समिद्धाः सम्यक्प्रज्वलिता भवन्तु ।   तथा विश्वे सर्वेऽपि देवा नोऽस्माकमवसा रक्षणेन निमित्तभूतेनाऽऽगमन्त्वागच्छन्तु ।   तथा विश्वं द्रविणं सर्वमपि धनमस्मे अस्मासु अस्तु भवतु ।   
### मन्त्रः
वाज॑स्य प्रस॒वन्दे॑वा॒ रथै᳚र्याता हिर॒ण्ययैः᳚ ।   
अ॒ग्निरिन्द्रो॒ बृह॒स्पति॑र्म॒रुत॒स्सोम॑पीतये ।   

#### टीका

अथ नीवारहोमाय तृतीयमृचमाह– वाजस्य प्रसवमिति ।   [ हे देवा ] वाजस्य प्रसवमस्मदीयस्यान्नस्य प्रेर  २२४७ णसंपादनमुद्दिश्यग्न्यादयस्रयो देवाः [ मरुतश्च ] सोमपीतये सोमपानार्थं हिरण्यबर्हिरण्मयैः सुवर्णनिर्मितै रथैः सह याचाश्मद्यागस्थानं प्राप्नुत।  

### मन्त्रः

वाजे॑वाजेऽवत वाजिनो नो॒ धने॑षु [21]  वि॒प्रा॒ अ॒मृ॒ता॒ ऋ॒त॒ज्ञाः॒ ।   
अ॒स्य मध्व॑ᳶ पिबत मा॒दय॑ध्वन्तृ॒प्ता या॑त प॒थिभि॑र्देव॒यानैः᳚ ।   

#### टीका

अथ जर्तिलहोमाय चतुर्थीमृचमाह– वाजेवाजेऽयतेति ।   हे वाजिनोऽन्नसंपादका देवा वाजेवाजे तत्तदन्ननि मित्तं धनेषु धननिमित्तं च नोऽस्मानवत ।   विप्रा ब्राह्मणवच्छुद्धा अमृता मरणरहिता ऋतज्ञा ऋतं सत्यं यज्ञं वा जानन्तीत्यृतज्ञाः ।   तादृशा हे देवा अस्य मध्य इदं मधुरमन्नं पिबत ।   पानोपलक्षितं भोजनं कुरुत ।   ततो मादयध्वं हृष्टा भवतततस्तुप्ताः सन्तो देवयानैः पथिभिर्यात स्वं स्वं स्थानं * “प्राप्नुत ।  
### मन्त्रः
वाज॑ᳶ पु॒रस्ता॑दु॒त म॑ध्य॒तो नो॒ वाजो॑ दे॒वाꣳ ऋ॒तुभि॑ᳵ कल्पयाति ।   
वाज॑स्य॒ हि प्र॑स॒वो नन्न॑मीति॒ विश्वा॒ आशा॒ वाज॑पतिर्भवेयम् ।   
#### टीका

अथ गवीधुकहोमाय पञ्चमीमृचमाह– वाज पुरस्तादिति।   नोऽस्माकं पुरस्तात्पूर्वे वयसि उत मध्यतो मध्यमे वयसि वाजोऽन्न भवत्विति शेषः ।   किंचायं वाज ऋतुभिः कालविशेषैर्द्रेवान्कल्पयाति तत्तत्काले यष्टव्यान्देवान्संपादयति ।   सति ह्यन्ने यष्टुं शक्यते ।   हि यस्माद्वाजस्यान्नस्य प्रसवः प्रेरणं समृद्धिर्विश्वा आशाः सर्वा अपि दिशो नन्नमीत्यतिशयेनावनताः करोति, अन्नसमृद्धौ सत्यां सर्वदिग्वर्तिनः प्राणिनः स्वाधीना भवन्ति, तस्मादहं वाजपतिर्भवेयम्।   

### मन्त्रः

पय॑ᳶ पृथि॒व्याम्पय॒ ओष॑धीषु॒ पयो॑ दि॒व्य॑न्तरि॑ख्षे॒ पयो॑ धाम् ।   
पय॑स्वतीᳶ प्र॒दिश॑स्सन्तु॒ मह्य᳚म् ।   
#### टीका

अथ मर्कटकारव्यधान्यहोमाय षष्ठीभृचमाह– पयः पृथिव्यामिति ।   वाजसमृद्ध्यर्यं पृथिव्यां पयो जलं धागहं स्थाप यामि।   तथौषधीष्वपि पयो धाम् ।   तथा दिवि द्युलोकेऽपि पयो धाम् ।   अन्तरिक्षेऽपि पयो धाम् ।   प्रदिशः प्रकृष्टाः सर्वा दिशः पयस्वतीः सन्तु मह्यं मदर्थे जलवत्यो भवन्तु ।  
 ### मन्त्रः
सम्मा॑ सृजामि॒ पय॑सा घृ॒तेन॒ सम्मा॑ सृजाम्य॒पः [22]  ओष॑धीभिः ।   
सो॑ऽहव्ँवाजꣳ॑ सनेयमग्ने ।  

#### टीका

अथ गार्मुतहोमाय कुलत्थहोमाय वा सप्तमीमृचमाह– सं मा सृजामीति ।   हेऽग्ने त्वत्प्रसादान्ममहं पयसा क्षीरेण संसृजामि संयोजयामि ।   तथा मां घृतेन संसृजामि ।   अपश्चौषधीभिः संसृजामि ।   क्षीरादिभिः संसृष्टः सोऽहं वाजमन्नं त्वद्दत्तं सनेयं लभेयमन्येभ्योऽहमद्याम् ।    एतैर्मन्त्रैः साध्यं होमं विधत्ते– “अग्निर्देवेभ्योऽपाक्रामद्भागधेयमिच्छमानस्तं देवा अब्रुमन्नुप न आ वर्तस्व * सर्वपुस्तक्रेषु प्राप्नमतेति प्रामादिकः पाठः।  
 २२४८ हव्यं नो वहेति सोऽव्रवीद्वरं वृणै मह्यमेव वाजप्रसवीयं जुहवन्निति तस्मादग्नये बाजप्रसवीयं जुह्वति यद्वाजप्रसवीयं जुहोत्यग्निमेव तद्भागधेयेन समर्धयत्यथो अभिषेक एवास्य सः” (सं. का. ५ प्र. ४ अ. ९) इति।    पूर्वं भागरहित्तोऽग्निर्भागमपेक्षमाणो देवेभ्योऽपरक्तः क्याप्यगमत् ।   स पुनर्देवैर्हविर्वहनायाऽऽहूतः स्वभागत्वेन वाजप्रसवीवं होमं वब्रे ।   तस्मात्सर्वे यजमानः अग्नये वाजप्रसवीयं होमं जुह्वति ।   अतोऽत्रापि तद्धोमेनाग्रिमेव समर्धं यति।   अपि च स होमोऽस्याग्नेरभिषेकस्थानीयस्तस्म त्कर्तव्यः।  

अथ प्रथमकाण्ड आम्नातैर्वाजस्येमं प्रसव इत्यादिभिः सहात्राऽऽम्नातानांहोममन्त्राणां संख्यां विधत्ते– “चतुर्दशभिर्जुहोति सप्त ग्राम्या ओषधयः सप्ताऽऽरण्या उभयीषामवरुद्ध्यै” (सं. का. ५ प्र. ४ अ. ९) इति।    तिलमाषब्रीहियवप्रियङ्ग्वणवो गोधूमा इति सप्त ग्राम्याः।   वेणुश्यामाकादय उदाहृता आरण्याः ।   उभयविधधान्यसमृद्धये चतुर्दशाभिर्होमः।  
एकैकेन मन्त्रेणैकैकस्य होमं विधत्ते– “अन्नस्यान्नस्य जुहोत्यन्नस्यान्नस्यावरुयै” (सं. का. ५ प्र. ४ अ. ९) इति।   असांकर्येण तत्तदन्नप्राप्त्यर्थमीदृशो होमः ।  
चोदकप्राप्तां जुहूं बाधितुं साधनान्तरं विधत्ते– “ओदुम्बरेण स्रुवेण जुहोत्युर्ग्वा उदुन्बर ऊर्गन्नमूर्जैवास्मा ऊर्जमन्नमव रुन्धे” (सं. का. ५ प्र. ४ अ. ९) इति।    ऊर्कूशब्दः स्वादुरसवाची ।   उदुम्बरान्नयोस्तथाविधरसोपेतत्वादूर्ग्रूपत्वम्।    अत्र क्रत्वङ्गतया धावनं निषेधति– “अग्निर्वै देवानामभिषिक्तोऽग्निचिन्मनुष्याणां तस्मादग्निचिद्वर्षति न धावेत्” (सं. का. ५ प्र. ४ अ. ९) इति।    देवानां मध्ये यथा चीयमानोऽग्निरभिषिक्तस्तथा यजमानानां मध्येऽग्निचिदभिषिक्तः।   वृष्ठिश्चाभिषेकस्वरूपा ।   तस्माद्वर्षसमये धावनं न कुर्यात् ।    प्रमादाद्धावने पुनरावृत्तिं विधत्ते–  २२४९ “अवरुद्धꣳ ह्यस्यान्नमन्नमिव खलु वै वर्षं यद्धावेदन्नाद्याद्धावेदुपावर्तेतान्नाद्यमेवाभ्युषावर्तते” [सं. का. ५ प्र. ४ अ. ९] इति।    हि यस्मादस्याग्निचितोऽन्नं सर्वमवरुद्धं संषादितं, वृष्टिश्चान्नहेतुत्वादन्नमेव ।   अतो वृष्टिमोजनपरिहाराय धावने सत्यन्नाद्यादगच्छति ।   अतोऽन्नप्राप्तये पुनरप्यावर्तेत।    

### मन्त्रः
नक्तो॒षासा॒ सम॑नसा॒ विरू॑पे धा॒पये॑ते॒ शिशु॒मेकꣳ॑ समी॒ची ।   
द्यावा॒ ख्षामा॑ रु॒क्मो अ॒न्तर्वि भा॑ति दे॒वा अ॒ग्निन्धा॑रयन्द्रविणो॒दाः ।
#### टीका

कल्पः— “नक्तोषासेति कृष्णायै श्वेतवत्सायै पयसा हुत्वा” इति ।   पाठस्तु– नक्तोषासेति ।   नक्तं चोषाश्च नक्तोषासा रात्रिदिवसावित्यर्थः ।   समनसा परस्परमैकमत्ययुक्ते विरूपे रात्रिः कृष्णा दिवसः शुक्ल इत्येवं विलक्षणरूपे समीची  समीच्यावनुकूले सत्यावेकं शिशुमग्निरूपं धापयेते यजमानकर्तृकं कर्मानुष्ठानं संपादयतः।   द्यावा द्युलोके क्षाम क्षितौ, अन्तस्तदुभयमध्यवर्तिन्यन्तरिक्षे विभाति रुक्मो रोचमानोऽयमग्निर्विशेषेण प्रकाशते ।   दीव्यन्ति व्यवहरन्तीति देवाः प्राणाः ।   ते च द्रविणोदा यागद्वारेण धनरूपं फलं प्रयच्छन्ति ।   तादृशा यजमानस्य प्राणा अग्निमेतं धारयन्घृतवन्तः ।  
एतन्मन्त्रसाध्यं होमं विधत्ते– “नक्तोषासेति कृष्णायै श्वेतवत्सायै पयसा जुहोत्यह्नैवास्मै रात्रिं प्रदापयति रात्रियाऽहरहोरात्रे प्रत्ते काममन्नाद्यं दुहाते” [सं. का. ५ प्र. ४ अ. ९] इति।    अयमध्वर्युरस्मै यजमानायाह्ना वत्सरूपेण रात्रिं  धेनुसमां प्रदापयति पयः समं फलं रात्र्या प्रत्तं करोति ।   तथैव रात्र्या वत्सरूपया धेनुसममहः प्रदापयति अन्योन्यदानायैव मन्त्रैऽस्मिन्रात्र्यहनी सह निर्दिश्येते ।   ते चान्योन्यं प्रत्ते सति अस्मै यजमानायान्नाद्यरूपं कामं संपादयतः ।  
यदुक्तं सूत्रकारेण – “षड्भिः पर्यायैर्द्वादश राष्ट्रभृतो जुहोत्यृताषाडृतधामेति पर्यायमनुद्रुत्य तस्मै स्वाहेति प्रथमामाहुतिं जुहोति ताभ्यः स्वाहेत्युत्तरामेवमित रान्पर्यायान्विभजति भुवनस्य पत इति पर्यायाणां सप्तभ्याहुतीनां त्रयोदश्येतेन   २२५० व्याखता भुवनस्य पत इति रथमुखे पञ्चाऽऽहुतीर्जुहोति दश वा” इति ।   तत्र ऋताषाडित्यादिमन्त्रसाध्यं होमं विधत्ते– “राष्ट्रभृतो जुहोति राष्ट्रमेवाव रुन्धे” [सं. का. ५ प्र. ४ अ. ९] इति।    राष्ट्रभृत्संज्ञका ऋताषाडित्यादिमन्त्रास्तृतीयकाण्डे चतुर्थप्रपाठके साप्तमानुवाके समाम्न ताः ।   

अथ पर्यायसंख्यां विधत्ते– “षड्भिर्जुहोति षड्वा ऋतव ऋतुष्वेव प्रति तिष्ठति” (सं. का. ५ प्र. ४ अ. ९) इति।    राष्ट्रभृत्स्वेवोपरितनानहुतिषु पञ्चसंख्यापक्षं विधत्ते– “भुवनाय पत इति रथमुखे पञ्चाऽऽहुतीर्जुहोति वज्रो वै रथो वज्रेणैव दिशोऽभि जयति” (सं. का. ५ प्र. ४ अ. ९) इति।    ईषाग्रं रथमुखम् ।   “स्फ्यस्तृतीयꣳ रथस्तृतीयम्” इत्यत्र रथस्य वज्रत्वं स्पष्टमाम्नातम् ।    
### मन्त्रः
स॒मु॒द्रो॑ऽसि॒ नभ॑स्वाना॒र्द्रदा॑नुश्श॒म्भूर्म॑यो॒भूर॒भि मा॑ वाहि॒ स्वाहा॑


#### टीका

कल्पः— “समुद्रोऽसि नभस्वानित्यञ्जलिना त्रीणि वातनामानि जुहोति” इति ।   तेषु प्रथमामाह– समुद्रोऽसीति ।   हे वात देवानां त्वं सुद्रोऽसि समुद्रवब्दहुलोऽसि ।   नभस्वान्स्वप्रचाराय विस्तीर्णकाशवानार्द्रं वृष्टिजलं ददातीत्यार्द्रदानुः ।   शमैहिकं सुखं भावयतीति शंभूः ।   मय आमुष्मिकं सुखं भावयतीति मयोभूः ।   तादृशस्त्वं मामाभि मां प्रति वाहि गच्छ, एवं संचारेण शैत्यमापादयेत्यर्थः ।   
### मन्त्रः

मारु॒तो॑ऽसि म॒रुता᳚ङ्ग॒णश्श॒म्भूर्म॑यो॒भूर॒भि मा॑ वाहि॒ स्वाहा॑

#### टीका
अथ द्वितीयामाह– मारुतोऽसीति ।   योऽयं बहुनां मरुतां वायुविशेषाणां गणो मारुतशब्दवा च्यस्तद्रूपस्त्वमसि ।   शेषं पूर्ववत् ।  

- {शमैहिकं सुखं भावयतीति शंभूः ।   मय आमुष्मिकं सुखं भावयतीति मयोभूः ।   तादृशस्त्वं मामाभि मां प्रति वाहि गच्छ, एवं संचारेण शैत्यमापादयेत्यर्थः । }
### मन्त्रः
अव॒स्युर॑सि॒ दुव॑स्वाञ्छ॒म्भूर्म॑यो॒भूर॒भि मा॑ वाहि॒ स्वाहा᳚ ॥[23]
#### टीका

अथ तृतीयामाह– वस्युरसीति ।   अवं रक्षणमिच्छतीत्यवस्युः दुवस्वान्परिचर्योपेतः ।   तादृशस्त्वमसि ।   शेषं पूर्ववत् ।  

- {शमैहिकं सुखं भावयतीति शंभूः ।   मय आमुष्मिकं सुखं भावयतीति मयोभूः ।   तादृशस्त्वं मामाभि मां प्रति वाहि गच्छ, एवं संचारेण शैत्यमापादयेत्यर्थः ।}

एतैर्मन्त्रैः साध्यं होमं विधत्ते– “अग्निचितꣳ ह वा अमुष्मिल्लोँके वातोऽभि पवते वातनामानि जुहोत्यभ्येवैनममुष्मिल्लोँके वातः पवते” (सं. का. ५ प्र. ४ अ. ९) इति।    स्वर्गे लोक एतमग्निचितमाभिलक्ष्य शैत्यमान्द्यसौगन्ध्ययुक्तो वायुर्वाति ।   अत   २२५१ स्तत्सिद्धये समुद्रोऽसीत्यादिवातनामानि जुहुयात्।   तेन होमेन वायुस्तथा पवते एव।   पाठप्राप्तं त्रित्वं प्रशंसति – “त्रीणि जुहोति त्रय इमे लोका एभ्य एव लोकेभ्यो वादमव रुन्धे” (सं० का० ५ प्र० ४ अ० ९) इति।    मन्त्रगतेन समुद्रशब्देन बाहुल्यसाम्यमुपजीव्य वातो लक्ष्यत इत्येतत्सर्वं दर्शयति – “समुद्रोऽसि नभस्वानित्याहैतद्वै वातस्य रूपꣳ रूपेणैव वातमव रुन्धे ” (सं० का० ५ प्र० ४ अ० ९) इति।    अत्र वातस्यैव होतव्यद्रव्यत्वात्तद्योग्यं साधनं विधत्ते –
“अञ्जलिना जुहोति न ह्येतेषामन्यथाऽऽहुतिरवकल्पते” [सं० का० ५ प्र० ४ अ० ९] इति।    अस्य हस्तद्वयमेलनरूपेणाञ्जलिना वहूनौ वायोरुत्पादनमेवात्र होमः।   य स्मादेषां वातरूपाणां होमद्रव्याणामञ्जलिव्यतिरेकेणाऽऽहुतिर्न संभवति, न खलु वातो जुह्वामवदातुं शक्यते।   अत एव सूत्रकारो ब्राह्मणान्तरमुदाजहार – ‘नह्ये तस्यावदानमस्तीति विज्ञायते’ इति।   तस्माद्व्यजनेनेवाञ्जलिता वह्नौ वायुं संचारयेत्।  
अत्र विनियोगसंग्रहः—  
वाजो नः सप्तभिर्वाजप्रसवीयं जुहोति हि।  
नक्तेति पयसा होमः समुद्रो वातनामभिः।।  
त्रिभिर्जुहोत्यत्र मन्त्रा एकादश समीरिताः ।।   इति ।  
अथ मीमांसा ।  
पञ्चामाध्यायस्य तृतीयपादे दशमाधिकरणे चिन्तितम्–  
न धावेद्वर्षतीत्यादि चितौ सत्यां ऋतावुत।  
आद्यश्चितेर्निमित्तत्वान्न क्रतावग्निचित्त्वतः।।  
इममाम्नायते – “अग्निचिद्वर्षति न धावेन्न स्त्रियमुषेयात्” इति।   तान्येतान्वग्निचिद्व्रतानि चितौ निष्पन्नायां सत्यां तदाप्रमृति प्रवर्तन्ते, न तु चितेऽग्नौ ऋत्वनुष्ठानं प्रतीक्षन्ते ।   कुतः ।   अग्निचित्पदे चयनस्य निमित्तत्वेनोपन्यासात्।  २२५२ न हि सति निमित्ते नैमित्तिकस्य विलम्बो युक्त इति प्राप्ते ब्रूमः — क्रतावुपयोक्तुमग्निश्चयनेन संस्क्रियते।   न चानिष्पन्ने क्रतौ चयनसंस्कारः सफलो भवति।   तस्मात्क्रतौ निष्पन्ने सति पश्चाच्चयनसाकल्यादयं पुरुषोऽग्निं चितवानित्यमुमर्थ मर्हतीति क्रत्वन्ते तानि ब्रतानि।।  
 इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठके  द्वादशोऽनुवाकः ।।  १२।।  


##  अनुवाकः  १३ अग्नियोगः, पुनश्चितिश्च,
त्रिष्टुप् , ३ विराट् स्थाना, ५ शक्वरी, ६ जगती, ११-१३ अनुष्टुप्,
अग्निर्ऋषिः
## चतुर्थकाण्डे सप्तमप्रपाठके त्रयोदशोऽनुवाकः

### मन्त्रः
अ॒ग्निय्ँयु॑नज्मि॒ शव॑सा घृ॒तेन॑ दि॒व्यꣳ सु॑प॒र्णव्ँवय॑सा बृ॒हन्त᳚म् ।   
तेन॑ व॒यम्प॑तेम ब्र॒ध्नस्य॑ वि॒ष्टप॒ꣳ॒ सुवो॒ रुहा॑णा॒ अधि॒ नाक॑ उत्त॒मे ।   
#### टीका
( अथ चतुर्थकाण्डे सप्तमप्रपाठके त्रयोदशोऽनुवाकः )।  
 कल्पः—द्वादशो वाजप्रसवीयहोमोऽभिहितः।   अथ त्रयोदशेऽग्नियोगोऽभिधीयते।     
“ पुरस्तात्प्रातरनुवाकादग्निं युनज्मीमिति तिसृभिरभिमृशन्नग्निं युनक्ति ” इति।   तत्र प्रथमामाह– अग्निं युनज्मीति।   अग्निं चितमेतं वह्निं शवसा बलेन घृतेन घृतादिद्रव्य युक्तेन कर्मणा युनज्पि रथेनाश्वमिवाहं योजयामि।   कीदृशमग्निं, दिव्यं द्योतनात्मकं, सुपर्णं पक्ष्याकारं, वयसा बृहन्तं चिरकालभाविनम्।   तेनाग्निना वयं यजमाना ब्र ध्नस्याऽऽदित्यस्य विष्टपं तापरहितं स्थानं पतेम प्राप्नुयाम।   कीदृशा वयम्, उत्तमे नाकेऽत्युत्कृष्टे स्वर्गलोके सबोऽधिरुहाणाः सुखप्रापकप्रदेशमधिरोढुकामाः।   
### मन्त्रः
इ॒मौ ते॑ प॒ख्षाव॒जरौ॑ पत॒त्रिणो॒ याभ्या॒ꣳ॒ रख्षाꣳ॑स्यप॒हꣵस्य॑ग्ने ।   
ताभ्या᳚म्पतेम सु॒कृता॑मु लो॒कय्ँयत्रर्‌ष॑यᳶ प्रथम॒जा ये पु॑रा॒णाः ।   
#### टीका

अथ द्वितीयामाह– इमौ ते पक्षावति।   पतत्रिणः पक्ष्याकारस्य ते तवाग्नेरिमौ पक्षावजरौ कदाचिदपि जीर्णौ  न भवतः।   हेऽग्ने याभ्यां पक्षाभ्यां त्वं रक्षांस्यपहंसि मारयसि ताभ्यां वयं सुकृतामु पुण्यकृतामेव पुरुषाणां योग्यं लोकं पतेम प्राप्नुयाम्।   ये पुराणा अनादिसिध्दा ऋषयो महर्षयः सन्ति ये च प्रथमजाः सृष्ट्यादावेवोत्पन्नास्तादृशा यत्र लोके निबसन्ति तं लोकं पतेम।   
### मन्त्रः


चिद॑सि समु॒द्रयो॑नि॒रिन्दु॒र्दख्ष॑श्श्ये॒न ऋ॒तावा᳚ ।   
हिर॑ण्यपख्षश्शकु॒नो भु॑र॒ण्युर्म॒हान्थ्स॒धस्थे᳚ ध्रु॒वः [24]  आ निष॑त्तः ।   

#### टीका

तृतीयामाह – चिदसि समुद्रेति ।   हेऽग्ने त्वं चिदादिविशेषणैर्विशेषितोऽसि।   चिज्जगतश्चेतयिता यजमानौश्चितो वा ।   समुद्रयोनिर्यथा समुद्रः सर्वेषां जलग्रहाणां स्थानं तथा त्वं सर्वेषां क्रतूनां स्थानम्।   इन्दुः परमैश्वर्ययुक्तः।   दक्षः कर्मनिष्पादन कुशलः।   श्येनः पक्षिविशेषाकारः ।   ऋतावा सत्यवान्।   हिरण्यपक्षः सुवर्णं मयाभ्यां पक्षाभ्यामुपेतः।   शकुनः कामनादिभेदेन कङ्कादिपक्ष्याकारः।   भुरण्युः    २२५५ सर्वं भरितं क्षमः ।   महान्बह्वीभिरिष्टकाभिश्चितत्वात्प्रौढः।   सधःस्थ आदित्येन सहैकत्र स्थितियोग्ये मण्डले (ध्रुवः स्थिरः) ।   आनिषत्तः समन्तत उपविष्टः।     
### मन्त्रः
नम॑स्ते अस्तु॒ मा मा॑ हिꣳसी॒र्विश्व॑स्य मू॒र्धन्नधि॑ तिष्ठसि श्रि॒तः ।   
स॒मु॒द्रे ते॒ हृद॑यम॒न्तरायु॒र्द्यावा॑पृथि॒वी भुव॑ने॒ष्वर्पि॑ते ।   
#### टीका

कल्पः— “यज्ञायज्ञियस्य स्तोत्र एकयाऽप्रस्तुतं भवत्यथ नमस्ते अस्तु मा मा हिꣳ सीरिति द्वाभ्यामग्निमभिमृशति” इति।   तत्र प्रथमामाह– नमस्ते अस्त्विति।   हेऽग्ने ते नमोऽस्तु।   त्वं कर्मणि त्वद्यागकारिणं मा मां मा हिंसीर्मा विनाशय।   त्वं विश्वस्य सर्वस्य जगतो मूर्धञ्शिरोवदुत्तमे चितिप्रदेशे श्रित आश्रितः सन्नधितिष्ठसि।   अधिको भूत्वा वर्तसे।   ते हृदयं त्वदीयं चित्तं समुद्रे वर्तते।   यद्वृष्टिद्वारेण समुद्रसमानं जलं संपादयिष्यामीत्येवं सर्वदा तवा नुग्रहः।   तथाऽन्तरायुस्त्वदीयचित्तस्य मध्ये सर्वेषां प्राणिनामायुस्तिष्ठति चिरं जीवन्त्वेते प्राणिन इति यदा स्मरसि तदानीं तेषामायुर्भवत्येव ।   किंच भुवनेषु सर्वेषु लोकेषु निमित्तभूतेषु द्यावापृथिवी अर्पिते उपरि द्यौरधो भूमिश्च त्वया स्थपिते।   एतयोर्मध्ये सर्वे लोकास्तिष्ठन्त्वित्येवं तवानुग्रहः।   

### मन्त्रः
उ॒द्नो द॑त्तोद॒धिम्भि॑न्त दि॒वᳶ प॒र्जन्या॑द॒न्तरि॑ख्षात्पृथि॒व्यास्ततो॑ नो॒ वृष्ट्या॑वत ।   

दि॒वो मू॒र्धासि॑ पृथि॒व्या नाभि॒रूर्ग॒पामोष॑धीनाम् ।
वि॒श्वायु॒श्शर्म॑ स॒प्रथा॒ नम॑स्प॒थे ।   
#### टीका

अथ द्वितीयामाह– उद्नो दत्तोदघिमिति।   अत्र पूजार्थमेकस्मिन्नेवाग्नौ बहुत्वमारोप्य निर्दिश्यते।   हेऽग्नयो यूयमुदूनो दत्तादकानि प्रयच्छत।   उदकदाने क उपाय इति तदुच्यते—उदधिं भिन्त, उदकं धीयतेऽस्मिन्नित्युदघिर्मेघस्तं विदारयत।   केभ्यो निमित्तेभ्यः, दिवोऽन्तरिक्षात्पृथिव्या लोकत्रयं निमित्तीकृत्येत्यर्थः ततो मेघवि दारणादूर्ध्वं पर्जन्यादागतया वृष्ट्या नोऽस्मानवत रक्षत।  

पुनरप्येकत्वेनैव संबोध्योच्यते—हेऽग्ने त्वं दिवो मूर्धाऽसि द्युलोकस्य मूर्धस्थानीय आदित्यरूपोसि।   पृथिव्या नाभिरसि नाभिवन्मध्यदेशे वर्तसे।   अपामोषधीनां चोर्ग्रसोऽसि।   त्वया हि पाके क्रियमाणे सति तत्र रसो जायते तथा विश्वायुरसि सर्वस्य जगत आयुष्प्रदोऽसि।   शर्म शरणभूतोऽसि।   सप्रथाः सविस्तारोऽसि।   पथे पुण्यलोकमार्गरूपाय तुभ्यं नमोऽस्तु।   
अग्नियोगमन्त्रं व्याख्यातुं प्रस्तौति– “सुवर्गाय वै लोकाय देवरथो युज्यते यत्राऽऽकूताय मनुष्यरथ एष खलु देवरथो यदग्निः” (सं० का० ५ प्र० ४ अ० १०) इति।  
द्विविधो हि रथो देवरथो मनुष्यरथश्चेति।   तत्र स्वर्गप्राप्तये देवरथः सज्जी   २२५६ क्रियत।   यत्र क्वापि ग्रामविशेषे गन्तुमाकूतमभिपायो भवति तदर्थं मनुष्यरथः सज्जी क्रियते।   योऽयमत्र चीयमानोऽग्निः स एष देवरथो न तु मनुष्यरथः इत्यं प्रस्तुत्य मन्त्रस्य तात्पर्यं दर्शयति– “अग्निं युनज्मि शवसा घृतेनेत्याह युनक्त्येवैनꣳ स एनं युक्तः सुवर्गं लोकमभि वहति” (सं० का० ५ प्र० ४ अ० १०) इति।  
एनं देवरथरूपमग्निमनेन मन्त्रेण युनक्त्येव।   स च युक्तोऽग्निरेव यजमानं स्वर्गं प्रापयति।   उक्तमन्त्रपञ्चके मन्त्रत्रयं विभज्य विनियुङ्क्ते– यत्सर्वाभिः पञ्चभिर्युञ्ज्याद्युक्तोऽस्याग्निः प्रच्युतः स्यादप्रंतिष्ठिता आहुतयः स्युरप्रतिष्ठिताः स्तोमा अप्रतिष्ठितान्युक्थानि तिसृभिः प्रातःसवनेऽभिमृशति त्रिवृद्वा अग्निर्यावानेवाग्निस्तं युनक्ति यथाऽनसि युक्त आधीयत एवमेव तत्प्रत्याहुतयस्तिष्ठन्ति प्रति स्तोमाः प्रत्युक्थानि” (सं० का० ५ प्र० ४ अ० १०) इति।  
आदावेव मन्त्रपञ्चकेन योजने सति कालान्तरे योजयितुं मन्त्राभावादयं युक्तोऽग्निः प्रच्युतो भवेत्।   प्रच्युतेऽग्नावाहुतीनां स्तोत्रशस्त्रयोश्च प्रतिष्ठा न भवेत्।   अतः पश्चाद्योक्तुं मन्त्रद्वय मवशेष्य प्रातःसवने तिसृभिरमिमृशेत्।   तथा सति त्रिगुणमग्निं सर्वमप्यभिमृशति।   ततो यथा लोके बलीवर्दैयुक्ते शकटे सर्वं ग्रामान्तरे नेतध्यं वस्तुजातमभिनिधीयत एवमेतस्मिन्नग्नावाहुतयः स्तोत्राणि (शस्त्राणि) च प्रतितिष्ठन्ति।   
अथावशिष्टं मन्त्रद्वयं विनियुङ्क्ते– “यज्ञायज्ञियस्य स्तोत्रे द्वाभ्याममि मृशत्येतावान्वै यज्ञो यावानग्निष्टोमोभूमा त्वा अस्यात ऊर्ध्वः क्रियते यावानेव यज्ञस्तमन्ततोऽन्वारोहति” (सं० का० ५ प्र० ४ अ० १०) इति।  
यज्ञायज्ञा वो अग्नय इत्यस्यामृच्युत्पन्नं साम यज्ञायज्ञियं, तस्य साम्नः संबन्धि स्तोत्रं तृतीयसवने प्रवर्तते।   तस्मिन्प्रवर्तमाने सति शिष्टाभ्यां द्वाभ्यां मन्त्राभ्यामग्निमभिमृशेत्।   यज्ञायज्ञियस्तोत्रान्तो हि प्रकृतिभूतोऽग्निष्टोमः।   स च यावांस्तावानेवोक्थ्यातिरात्रादिः सर्वोऽपि यज्ञः।   एतावदेव हि सर्वेस्याषि यज्ञस्य   २२५७ मुख्यं शरीरम्।   अस्योक्थ्यादिक्रतोर्यज्ञायज्ञियस्तोत्रादूर्ध्वस्तु स्तोत्रसमूहो यः क्रियते सतु मैव क्रियते, तेनातिरिक्तेन पूर्वं विद्यमानस्य यज्ञशरीरस्य वाहुल्यमेव भवति, न तु किंचिन्नूतनं शरीरम्।   एवं सति यज्ञायज्ञियस्तोत्रकालीनाभिमर्शनेनातिरिक्तेनाग्नि ष्टोमोक्थ्यातिरात्रादिरूपो यज्ञो यावानस्ति तं सर्वमप्यन्तकालेऽन्वारोहति कृत्स्नमपि यज्ञजातं प्राप्नोतीत्यर्थः।   मन्त्रद्वित्वं प्रशंसति– “द्वाभ्यां प्रतिष्ठित्यै” [सं० का० ५ प्र० ४ अ० १०] इति।  
स्तोत्रमध्य एवावान्तरकालाविशेषं विधत्ते – “एकयाऽप्रस्तुतं भवत्यथाभिमृशत्युपैनमुत्तरो यज्ञो नमत्यथो संतत्यै” (सं० का० ५ प्र०  ४ अ० १० ) इति।  
यज्ञायज्ञियस्य स्तोत्रे ह्येकविंशः स्तोमो विहितः।   तिस्रो हि ऋच एकविंशतिसंख्यापूरणायाऽऽवर्तनीयाः।   तत्र हि विंशतिस्तोत्रीयासूक्तासु याऽन्ता (न्त्या) स्तोत्रीया तया स्तोत्रमप्रस्तुतमनुपक्रान्तं यदा भवति तदानीं मन्त्राभ्यामभिमृशेत्।   एवं सत्युत्तरकालभावी यज्ञः सर्वोऽप्येनं यजमानमुपनमति।   अपि च तदभिमर्शनं यज्ञनैरन्तर्याय संपद्यते।  

### मन्त्रः

येनर्‌ष॑य॒स्तप॑सा स॒त्त्रम् [25]  आस॒तेन्धा॑ना अ॒ग्निꣳ सुव॑रा॒भर॑न्तः ।   
तस्मि॑न्न॒हन्नि द॑धे॒ नाके॑ अ॒ग्निमे॒तय्ँयमा॒हुर्मन॑वस्स्ती॒र्णब॑र्‌हिषम् ।   
#### टीका

कल्पः— “ पुनश्चितिस्त्रिष्वर्थेषु श्रूयतेऽस्त्रवणार्थे समृद्ध्यर्थे संतानार्थे चास्रवणार्थं व्याख्यास्यामो यदीष्ट्या यदि पशुना यदि सोगेन यजेत योऽप्यस्य पुरोऽ–ग्निस्तमन्ववसाय यजेतापि वा येनर्षय इत्यष्ठौ नाना मन्त्रा उत्तरवेद्यामुपदध्यात् ” इति।  
तत्र प्रथमामाह– येनर्षय इति।   येन स्वगेंण निमित्तभूतेन पूर्वे महर्षयस्तपसा संतापयक्तेनाग्निना सत्रमासतानुष्ठितवन्तः ।   कीदृशा महर्षयः, अग्निमिन्धानाः प्रज्वलयन्तः ।   सुवराभरन्तः स्वर्गमाहर्तुं समुद्यताः अहमपि तस्मिन्नाके निमित्तभूते सति एतमग्निं निदधे स्थापयामि।   यमग्निं मनवः पूर्वे मनुष्याः स्तीर्णबर्हिषं प्रसारितयज्ञमाहुस्त मग्निं निदध इत्यन्वयः।   

### मन्त्रः
तम्पत्नी॑भि॒रनु॑ गच्छेम देवाᳶ पु॒त्रैर्भ्रातृ॑भिरु॒त वा॒ हिर॑ण्यैः ।   
नाक॑ङ्गृह्णा॒नास्सु॑कृ॒तस्य॑ लो॒के तृ॒तीये॑ पृ॒ष्ठे अधि॑ रोच॒ने दि॒वः ।  
#### टीका

अथ द्वितीयामाह– तं पत्नीभिरिति।   हे देवा ऋत्विजः सर्वे वयं पत्न्यादिभिः सर्वैर्मनुष्यैरुत   २२५८ वा हिरण्यैर्हिरण्यदिभिः सर्वैः साधनद्गव्यैश्च सहितास्तमग्निमनुगच्छेमानुगताः सन्तः फलं प्राप्स्याम इत्बाशयः ।   स एव स्पष्टीक्रियतेदिवः पृष्ठे स्वर्गस्योपरि नाकं दुःखरहितं स्थानं गृह्णाना ग्रहीतुकामा वयमित्यर्थः।   कीदृशे दिवः पृष्ठे, सुकृतस्य लोके सम्यगनुष्ठितस्य कर्मणः फलभूते, तृतीये पृथिवीमारभ्य गणनायां त्रिसंख्यापूरके, अधिरोचनेऽधिकत्वेन दीप्यमाने।   
### मन्त्रः
आ वा॒चो मध्य॑मरुहद्भुर॒ण्युर॒यम॒ग्निस्सत्प॑ति॒श्चेकि॑तानः ।   
पृ॒ष्ठे पृ॑थि॒व्या निहि॑तो॒ दवि॑द्युतदधस्प॒दङ्कृ॑णुते [26]  
ये पृ॑त॒न्यवः॑ ।
#### टीका

अथ तृतीयामाह– आ वाचो मध्यमेति।   अयगग्निर्वाचो मध्यमारुहत्स्तोत्ररूपाया वाचः प्रतिपाद्यमर्थमारूढः स्तोत्रगतसर्वगुणयुक्त इत्यर्थः।   कीदृशोऽग्निः, भुरण्युर्जनद्भरणशीलः।   सत्पतिः सतां पालकः।   चेकितानोऽभिज्ञानवान्।   स च पृथिव्याः पृष्ठे भूमेरुपरि निहितः स्थापितो दविद्युतदतिशयेन द्योतते।   ये तु विरोधिनः पृतन्यवोऽस्माभिः सह कलहं कर्तुमिच्छन्ति तानधस्पदं कृणुतेऽस्माकं पादस्याधस्तादर्वास्थितान्करोति।   
### मन्त्रः
अ॒यम॒ग्निर्वी॒रत॑मो वयो॒धास्स॑ह॒स्रियो॑ दीप्यता॒मप्र॑युच्छन्न् ।   
वि॒भ्राज॑मानस्सरि॒रस्य॒ मध्य॒ उप॒ प्र या॑त दि॒व्यानि॒ धाम॑ ।   
#### टीका

अथ चतुर्थीमाह– अयमग्निरिति।   अयमग्निर्दीप्यतामस्मिन्कर्मणि प्रकाशताम्।   कीदृशः, वरितमोऽतिशयेन शूरः।   वयोधा वयस आयुषः स्थापयिता।   सहस्त्रिय इष्टकासहस्रेण संपादितः।   अप्रयुच्छन्नस्मिन्कर्मणि प्रमादरहितः।   सरिरस्य जलस्य मध्ये विभ्राजमान और्वविद्युदादिरूपेण विशेषतः प्रकाशमानः।   हे ऋत्विग्यजमानास्तस्य प्रसादाद्दिव्यानि धाम स्थानानि उप प्रयात प्राप्नुत।   
### मन्त्रः
सम्प्र च्य॑वध्व॒मनु॒ सम्प्र या॒ताग्ने॑ प॒थो दे॑व॒याना᳚न्कृणुध्वम् ।   
अ॒स्मिन्थ्स॒धस्थे॒ अध्युत्त॑रस्मि॒न्विश्वे॑ देवा॒ यज॑मानश्च सीदत ।   
#### टीका

अथ पञ्चमीमाह– सं प्र च्यवध्वमिति।   हेऽग्ने त्वं विश्वेदेवा यजमानश्च सर्वे यूयं संप्रच्यवर्ध्य सम्यक्प्रच्यावयत, अस्य कर्मणो विघ्नं विनाशयतेत्यर्थः।   अनुसंप्रयासानुक्रमेण कर्मसिद्धिं प्राप्नुत।   ततो देवयानान्देवलोकप्राप्तिहेतून्पथो मार्गान्कृणुघ्वं कुरुत।   सधःस्थे सहस्थितियोग्येऽस्मिन्कर्मणि सीदतोत्तरस्मिल्ँलोकेऽधिकत्वेन सीदत।   
### मन्त्रः

येना॑ स॒हस्र॒व्ँवह॑सि॒ येना᳚ग्ने सर्ववेद॒सम् ।   
तेने॒मय्ँय॒ज्ञन्नो॑ वह देव॒यानो॒ यः [27]  उ॒त्त॒मः ।  

#### टीका

अथ षष्ठीमाह– येना सहस्रमिति।   हेऽग्ने देवयानो देवप्रापको यस्त्वमुत्तमः स त्वं येन व्यापारेण सहस्रं वहसि सहस्रदक्षिणाकं यज्ञं निर्वहसि, तथा येन व्यापारेण सर्ववेदसं सर्वस्वदक्षिणाकं यज्ञं वहसि, तेन व्यापारेण नोऽस्मदीयमिमं यज्ञं वह देवान्प्रापय।   देवयान इत्यादिकं यज्ञविशेषणं वाऽस्तु।   यो यज्ञो देवान्प्राप्त उत्तमो भवति तमिमं यज्ञं वहेत्यर्थः
### मन्त्रः

उद्बु॑ध्यस्वाग्ने॒ प्रति॑ जागृह्येनमिष्टापू॒र्ते सꣳसृ॑जेथाम॒यञ्च॑ ।   
पुन॑ᳵ कृ॒ण्वꣵस्त्वा॑ पि॒तर॒य्ँयुवा॑नम॒न्वाताꣳ॑सी॒त्त्वयि॒ तन्तु॑मे॒तम् ।

#### टीका

अथ सप्तमीमाह–  २२५९ उद्वुध्यस्वाग्न इति।   हेऽग्ने त्वमुद्बुध्यस्वास्माद्वेषये सावधानो भव।   एनं यजमानं प्रति जागृहि प्रतिदिनं जागारूकं सावधानं कुरु।   अयं च त्वं च मिलित्वेष्टापूर्ते श्रौतस्मार्तकर्मणी संसृजेथां संपादयतम्।   हे यजमान त्वां पितरं पालकं युवानं यौवनोपेतं पुनः कृण्वन्भूयो भूयः कुर्वन्नयमग्निस्त्वयि निमित्तभूते सत्येतं तन्तुं यज्ञप्रवाहमन्वातांसीदनुक्रमेण तनोतु संपादयतु।   
### मन्त्रः

अ॒यन्ते॒ योनि॑र्‌ऋ॒त्वियो॒ यतो॑ जा॒तो अरो॑चथाः ।   
तञ्जा॒नन्न॑ग्न॒ आ रो॒हाथा॑ नो वर्धया र॒यिम् ॥ [28]  

#### टीका

अथाष्टमीमाह– अयं ते योनिरिति।   हेऽग्ने योऽयमिष्टकाचितिरूपप्रदेशस्ते तव योनिः स्थानं, यतो यस्या इष्टकाचितेर्जात उत्पन्नस्त्वमरोचथा दीप्तो भवति, तं योनिं जानन्स्वकीयत्वेनावगच्छन्नारोह।   अथानन्तरं नोऽस्माकं रयिं धनं वर्धय।  


  -  अथ द्वितीयामाह— अयं ते योनिरिति।   हेऽग्नेऽयमिष्टाकारूपः पदार्थस्ते तव योनिरुत्पत्तिहेतुः, ऋत्विय ऋतुकालीनस्त्रीपुरुषसंगमतुल्य इति।   यतो योनेरिष्टकारूपाज्जात उत्पन्नसत्व-मरोचथा दीप्तिमानसि, तं तथाविधं योनिमिष्टकारूपं जानन्नवगच्छन्सन्नारोह प्राप्नुहि ।   अथानन्तरं नोऽस्माकं रयिं धनं वर्धय।  

  - 6अथ षष्ठी - अयं त इत्यनुष्टुप् ॥ हे अग्ने अयं ते तव योनिः कारणं गार्हपत्य उच्यते नात्रारणिः । ऋत्वियः ऋतुः प्राप्तोस्येति । 'छन्दसि घस्' इति घस् । ऋतावृताविज्यत इत्यर्थः । यतस्त्वं जातोऽरोचथाः दीप्यसे । छान्दसो लङ् । तं योनिं जानन् त्वं ममायं योनिरित्यवगच्छन् आरोह । आश्रय मा कदाचिदपि मुचः । अथ नोस्माकं रयिं धनं वर्धय । सांहितिकं दीर्घत्वं छान्दसं । 'निपातस्य च' इत्यथशब्दस्य ॥

  - 41 अथ द्वितीया - अयं ते योनिरिति ॥ एषा च 'उप प्रयन्तः' इत्यत्र व्याख्याता । हे अग्ने! अयं ते तव ऋत्वियः ऋतुप्रायप्राप्तो योनिः कारणं यतो जातः त्वं अरोचथाः तं जानन् आत्माधिकारं विद्वान् आरोह अथ आरुह्य च नः अस्माकं रयिं वर्धय इति ॥


एतैर्मन्त्रै।   साध्यां पुनश्चितिं विधत्ते– “प्र वा एषोऽस्माल्लोकाच्च्यवते योऽग्निं चिनुते न वा एतस्यानिष्टक आहुतिरवकल्पते यां वा एषोऽनिष्टक आहुतिं जुहोति स्रवति वै सा ताꣳ स्रवन्तीं यज्ञोऽनुपरा भवति बज्ञं यजमानो यत्पुनश्चितिं चिनुत आहुतीनां प्रतिष्ठित्यै प्रत्याहुतयस्तिष्ठन्ति न यज्ञः पराभवति न यजमानः” [सं० का० ५ प्र० ४ अ० १०] इति।  
अग्निं चिन्वानः पुरुषः स्वर्गाभिमुखत्वादस्माल्लोकात्प्रच्युतो भवति।   एतस्य परुषस्येष्टकारहिते देश आहुतिनं संभवति, भूप्रदेशस्य स्वकीयत्वाभावात्।   एवं सतीष्टकारहिते प्रदेशे यामाहुतिं जहोति सा भवति, यथा भिन्नभाण्डे जलं गलति तद्वत्।   स्रवन्तीं तामाहुतिमनु यज्ञो नश्यति।   यज्ञमनु यजगानोऽपि नश्यति।   अत आहुतिप्रतिष्ठार्थं पुनश्चितिं कुर्यात्।   तत आहुतियज्ञयजमानाः प्रतितिष्ठन्ति।   अस्यां चिताविष्ठकासंख्यां विधत्ते “अष्टावुपदधात्यष्टाक्षरा गायत्री गायत्रेणैवैनं छन्दता चिनुते” [सं० का० ५ प्र० ४ अ० १०] इति।  
एतच्छाखाम्नातमन्त्रानुसारेण संख्यां विधाय शाखान्तरानुसारेणान्यौ द्वो पक्षौ विधत्ते– “ यदेकादश त्रैष्टुभेन यद्द्वादश जागतेन छन्दोभिरेवैनं चिनुते ” ( सं० का० ५ प्र० ४ अ० १०) इति।  
प्रकारान्तरेण पुनश्चितिं प्रशंसति –  २२६० “नपात्को वे नामैषोऽग्निर्यत्पुनश्चितिर्य एवं विद्वान्पुनश्चितिं चिनुत आ तृतीयात्पुरुषादन्नमत्ति” (सं० का० ५ प्र० ४ अ० १०) इति।  
न षातयति न विनाशयत्याहुतिं न स्त्रावयतीति पुनश्चितिरूपस्याग्नेर्नपात्क इति नामधेयम्।   एवं ज्ञात्वा चितवान्पुरुषः पुत्रपौत्रापर्यन्तमन्नसगृद्धो भवति।    पुनःशब्दतात्पर्यं दृष्टान्तेन दर्शयति– “यथा वै पुनराधेय एवं पुनश्चितिर्योऽग्न्याधेयेन नर्घ्नोति स पुनराधेयमाधत्ते योऽग्निं चित्वा नर्घ्नोति स पुनश्चितिं चिनुते यत्पुनश्चितिं चिनुत ऋद्ध्यै” (सं० का० ५ प्र० ४ अ० १०) इति।  
पुनराधेयपुनश्चित्योः पूर्वमृद्ध्यभावेन पश्चादृद्धिसद्भावेन च सादृश्यम्।  
अत्र पूर्वपक्षत्वेन शाखान्तरमतमुपन्यस्यति– “अथो खल्वाहुर्न चेतव्येति रुद्रो वा एष यदग्निर्यथा व्याघ्रꣳ सुप्तं बोध यति तादृगेव तत्” [सं० का० ५ प्र० ४ अ० १०] इति।  
यथा लोके सुप्तो व्याघ्रः केनचिन्मार्गे गच्छता पुरुषेण बोधितस्तमेव बोध यितारं मारयति, एवमयं क्रूरोऽग्निः पूर्वं चितः कथंचित्पुण्यवशात्सुप्तवच्छान्तो वर्तते।   स चेत्षुनश्चीयेत प्रबोधितव्याघ्रवन्मारयेत्।   तस्मान्न चेतव्येयं पुनश्चितिरिति पूर्वः पक्षः।   तमिमं पक्षमनादृत्य स्वपक्षमेव स्थापयति– “अथो खल्वाहुश्चेतव्येति यथा वसीयाꣳसं भागधेयेन बोधयति तादृगेव तत्” (सं० का० ५ प्र० ४ अ० १०) इति।  
लोके धनाढ्यं प्रभुं चिरकालव्यवधानेन विस्मृतवन्तं भृत्यः पुनरप्युपायनमानीय यथा बोधयति, स च बोधित एवाभीष्टसिध्दिं करोति, एवमयं प्रभुराग्निः पुनश्चितः सन्नमीष्टं साधयतीति चेतव्येयं पुनश्चितिः।    तस्याः पुनश्चितेः समृद्धिहेतुत्वमुदाहरणमुखेन स्पष्टयति– “मनुरग्निमचिनुत तेन नाऽऽर्ध्नोत्स एतां पुनश्चितिमपश्यत्तामचिनुत तया वै स आर्घ्नोद्यत्पुनश्चितिं चिनुत ऋद्ध्यै” [सं० का० ५ प्र० ४ अ० १०] इति।  
अत्र विनियोगसंग्रहः—  २२६१
अग्नित्रयं पुरा प्रातरनुवाकात्स्पृशेदिह (?) ।  
नमोद्वाभ्यां वह्निमर्शो येनाष्टाविष्टकाष्टकम्।  
पुनश्चितिरिति प्रोक्ता मन्त्रा अत्र त्रयोदश।।  

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदयितैत्तिरीयसंहिताभाष्ये चतुर्थकाण्डे सप्तमप्रपाठके  त्रयोदशोऽनुवाकः ।।   १३।।  

## अनुवाकः १४ विहव्याख्येष्टकोपधानम्  
त्रिष्टुप्   
अग्निर्ऋषिः  

## चतुर्थकाण्डे सप्तमप्रपाठके चतुर्दशोऽनुवाकः

### मन्त्रः
ममा᳚ग्ने॒ वर्चो॑ विह॒वेष्व॑स्तु व॒यन्त्वेन्धा॑नास्त॒नुव॑म्पुषेम ।   
मह्य॑न्नमन्ताम्प्र॒दिश॒श्चत॑स्र॒स्त्वयाध्य॑ख्षेण॒ पृत॑ना जयेम ।   

#### टीका
(अथ चतुर्थकाण्डे सप्तमप्रपाठके चतुर्दशोऽनुवाकः)।  
२२६२  
(अथ चतुर्थकाण्डे सप्तमप्रपाठके चतुर्दशोऽनुवाकः )।  
अथ चतुर्दशे विहव्याख्या इष्ठका उच्यन्ते ।    त्रयोदशो पुनश्चितिरुक्ता।   
 कल्पः— “ममाग्ने वर्चो विहवेष्वित्यनुवाकेन प्रतिमन्त्रमिष्टकामिर्धिष्णियाꣳश्चिनोत्यश्मनवमा आग्नीध्रीय उपदधाति द्वादश षोडशैकवि॑शाप्तिं चतुर्विंशतिं वा होत्रीय एकादश ब्राह्मणाच्छंसीये षण्मार्जालीयेऽष्टावष्टाद्गन्येषु धिष्णियेषूपदधातीति विज्ञायेत” इति।   तत्र प्रथमामाह – ममाग्ने वर्च इति।   हेऽग्ने विहवेपु यज्ञेषु यद्वर्चः फलं तन्ममास्तु।   वयमृत्विग्यजमानास्त्वामग्निमिन्धानाः प्रज्वलयन्तस्तनुवं त्वदीयं शरीरं पुषेम पुष्टं कुर्मः।   मह्यं यजमानाय प्राच्याद्याश्चतस्त्रः प्रदिशो नमन्तां वश्या भवन्तु, तत्रत्या जना मदधीना भवन्तु।   अध्यक्षेण स्वामिना त्वया सहिता वयं पृतना विरोधि सेना जयेम।   
### मन्त्रः

मम॑ दे॒वा वि॑ह॒वे स॑न्तु॒ सर्व॒ इन्द्रा॑वन्तो म॒रुतो॒ विष्णु॑र॒ग्निः ।   
ममा॒न्तरि॑ख्षमु॒रु गो॒पम॑स्तु॒ मह्य॒व्ँवात॑ᳶ पवता॒ङ्कामे॑ अ॒स्मिन्न् ।

#### टीका

अथ द्वितीयामाह– मम देबा इति।   सर्वे देवा मम विहवे मदीययज्ञे सन्तु तिष्ठन्तु ।   देवा एव विशेष्यन्ते – इन्द्रावन्त इन्द्रयुक्ता मरुतो मरुद्गणा विष्णुरग्निश्चेत्येषवाद्याः।   इदमुरु विस्तीर्णमन्तरिक्षं मम गोपं रक्षकमस्तु।   अयं वातो वायुर्मह्यं मदर्थमस्मिन्कामे यज्ञफले निमित्तभूते सति पवतां संचरतु।   मदीयकामं साधयत्वित्यर्थः।   
### मन्त्रः
मयि॑ दे॒वा द्रवि॑ण॒मा य॑जन्ता॒म्मय्या॒शीर॑स्तु॒ मयि॑ दे॒वहू॑तिः ।   
दैव्या॒ होता॑रा वनिषन्त [29]  पूर्वेऽरि॑ष्टास्स्याम त॒नुवा॑ सु॒वीराः᳚ ।   

#### टीका

अथ तृतीयामाह– मयि देवा इति।   एते देवा मयि यजमाने द्रविणं धनमायजन्तां सर्वतः संपादयन्तु।   आशीराशास्यमानं फलं मय्यस्तु यजमाने सिद्धं भवतु।   तथा देवहूतिर्देवानामाह्वानं च मयि भवतु।   दैव्या होतारा देवसंबन्धिन ऋत्विजः पूर्वे त्वनादिसिद्धा तनिषन्तास्मद्यज्ञं संभजन्तु।   वयं च तनुवा शरीरेणारिष्टा हिंसा रहिताः सुवीराः शोभनपुत्रयुक्ताः स्याम भवाम।   
### मन्त्रः
मह्य॑य्ँयजन्तु॒ मम॒ यानि॑ ह॒व्याकू॑तिस्स॒त्या मन॑सो मे अस्तु ।   
एनो॒ मा नि गा᳚ङ्कत॒मच्च॒नाहव्ँविश्वे॑ देवासो॒ अधि॑ वोचता मे ।   

#### टीका

अथ चतुर्थीमाह– मह्यं यजन्त्विति।   यानि मम हव्या मदीयानि हवींपि सन्ति तानि सर्वाणि मह्यं मदर्थं दैव्या ऋत्विजो यजन्तु।   मे मम मनस आकूतिर्मदीयस्य मनसः संबंधी योऽयं संकल्पः—  साऽऽकूतिः सत्याऽस्तु।   संकल्पितार्थः सिध्यत्वित्यर्थः।   अहं कतमच्चनैनः किमपि पापं मा निगां नितरां मा प्राप्नवानि।   विश्वे देवासो हे विश्वे देवा मे मदर्थमघिवोचताऽऽधिक्यं ब्रूत यजमानानां मध्येऽयमधिक इति देवानामग्रे कथयत।   
### मन्त्रः

देवीः᳚ षडुर्वीरु॒रु ण॑ᳵ कृणोत॒ विश्वे॑ देवास इ॒ह वी॑रयध्वम् ।   
मा हा᳚स्महि प्र॒जया॒ मा त॒नूभि॒र्मा र॑धाम द्विष॒ते सो॑म राजन्न् ।   
#### टीका

अथ पञ्चमीमाह – देवीः षडुर्वीरिति।   देवीः षडुर्वीरुर्वीनामिकाः षट्संख्याका हे देव्यः।     २२६४ अत एव शाखान्तरेऽग्न्युपस्थाने समाम्नातम् “षण्मोर्वीरंहसस्पान्तु द्यौश्च पृथिवी चाऽऽपश्चौपधमश्चोर्क्च सूनृता च” इति।   तादृश्यो हे देव्यो नोऽरमदीयमिदं कर्मोरु कृणोत विस्तीर्णं कुरुत।   विश्वे देवासो हे विश्वे देवा इह कर्मणि वीरयध्वं वीरा भवत।   विघ्नं परिहरतेत्यर्थः।   वयं प्रजया पुत्रादिरूपया मा हास्महि परित्यक्ता मा भूम।   तथा तनूभिः पुष्टशरीरैर्मा हारमहि।   हे सोम राजन्द्विषते वैरिणे मा रधाम कार्यसिद्धिं मा करवाम।   
### मन्त्रः

अ॒ग्निर्म॒न्युम्प्र॑तिनु॒दन्पु॒रस्ता᳚त् [30]  अद॑ब्धो गो॒पाᳶ परि॑ पाहि न॒स्त्वम् ।   
प्र॒त्यञ्चो॑ यन्तु नि॒गुत॒ᳶ पुन॒स्ते॑ऽमैषा᳚ञ्चि॒त्तम्प्र॒बुधा॒ वि ने॑शत् ।  

#### टीका

अथ षष्ठीमाह– अग्निर्मन्युमिति ।   अयमग्निर्मन्युं वैरिणां कोपं प्रतिनुदन्निराकुर्वन्पुरस्ता दस्माकं पुरतो गच्छत्विति शेषः ।   हेऽग्ने त्वमदव्यः केनाप्यहिंसितो गोपा रक्षणसमर्थः सन्नोऽस्मान्परिपत्हि सर्वतः पालय ।   तव पालने सति ते वैरिणः प्रत्यञ्चप्रतिमुखाः विमुखा सन्तो निगुतो नितरां गमनशीलाः पलायनपराः पुनर्यन्तु भूयो भूयो यत्र क्वापि गच्छन्तु।   एषां वैरिणां चित्तमन्तःकरणं प्रबुधाऽमा विनेशत्प्रबोधेन सह विनश्यतु।   
### मन्त्रः
धा॒ता धा॑तृ॒णाम्भुव॑नस्य॒ यस्पति॑र्दे॒वꣳ स॑वि॒तार॑मभिमाति॒षाह᳚म् ।   
इ॒मय्ँय॒ज्ञम॒श्विनो॒भा बृह॒स्पति॑र्दे॒वाᳶ पा᳚न्तु॒ यज॑मानन्न्य॒र्थात् ।   
#### टीका

अथ सप्तमीमाह– धाता धातृणामिति।   घातृणां जगत्कर्तॄणां दक्षप्रजापत्यादीनामपि धाता यः  स्रष्टा भुवनस्य लोकस्य पतिः पालकश्च।   तथाऽश्विनोमोभावश्विनौ बृहस्पतिश्चेत्येते देवा नोऽस्मदीयमिमं यज्ञं यजमानं च न्यर्थात्फलवैगुण्यलक्षणाद्वैयर्थ्यात्पान्तु रक्षन्तु।   कीदृशं यज्ञम्, देवं तत्तन्मन्त्रव्यवहारयुक्तं सवितारं महाफलजनकमभिमातिषाहं पापलक्षणस्याभिमातेररेरमिभवितारम्।  
### मन्त्रः
उ॒रु॒व्यचा॑ नो महि॒षश्शर्म॑ यꣳसद॒स्मिन्‌हवे॑ पुरुहू॒तᳶ पु॑रु॒ख्षु ।   
स न॑ᳶ प्र॒जायै॑ हर्यश्व मृड॒येन्द्र॒ मा [31]  नो॒ री॒रि॒षो॒ मा परा॑ दाः ।   
#### टीका

अथाष्टमीमाह – उरुव्यचा इति।   पुरुभिर्बहुभिर्यजमानेर्हूत आहूतः पुरुहूत इन्द्रः।   हुयतेऽ–स्मिन्निति ह वो यज्ञस्तस्मिन्यज्ञे स इन्द्रो नोऽस्मार्क शमं सुखं यं सद्यच्छतु।   कीदृश इन्द्रः, उरव्यचा अत्यन्तं व्याप्तो बहुदेशाधिपतिरित्यर्थः।   महिषो महाञ्शोर्यादिगुणसंपन्नः।   पुरुक्षु पुरुषु बहुमन्त्रेषु क्षूयते शब्द्यते प्रतिपाद्यत् इति पुरुक्षुः पुरुक्षुरेव पुरुक्षु।   हरिनामानावश्वौ यस्यासौ हर्यश्वः।   तादृश हे इन्द्र प्रजायै पुत्रा दिप्रजासिद्ध्यर्थं स त्वं नोऽस्मान्मृडय सुखय, नोऽस्मान्मा रीरिपो मा हिंसीर्मा परादा मा च तिरस्कुरु।   
### मन्त्रः
ये न॑स्स॒पत्ना॒ अप॒ ते भ॑वन्त्विन्द्रा॒ग्निभ्या॒मव॑ बाधामहे॒ तान् ।   
वस॑वो रु॒द्रा आ॑दि॒त्या उ॑परि॒स्पृश॑म्मो॒ग्रञ्चेत्ता॑रमधिरा॒जम॑क्रन्न् ।
#### टीका

अथ नवमीमाह–  २२६५ ये न सपत्ना इति।   ये केचिन्नोऽस्माकं सपत्नाः शत्रवः सन्ति तेऽपभ वन्त्वपनययुक्ता भवन्तु।   वयं तान्सपत्नानिन्द्राग्निभ्यामनुग्रहयृक्ताभ्यां सहिता अवबाधामहे सर्वथा बाधितान्कुर्मः।   वसुरुद्रादित्या देवता मामेतादृशमक्रन्कुर्वन्तु।   कीदृशमिति तदुच्यतेउपरितनं स्वर्गं स्पृशतीत्युपरिस्पृक्तम्, उग्रं शत्रुतिरस्कारक्षमं, चेत्तारमभिज्ञातारम्, अधिराजमन्येषां सर्वेषामधिपतिम्।  
### मन्त्रः

अ॒र्वाञ्च॒मिन्द्र॑म॒मुतो॑ हवामहे॒ यो गो॒जिद्ध॑न॒जिद॑श्व॒जिद्यः ।   
इ॒मन्नो॑ य॒ज्ञव्ँवि॑ह॒वे जु॑षस्वा॒स्य कु॑र्मो हरिवो मे॒दिन॑न्त्वा ॥ [32]  

#### टीका

अथ दशमीमाह– अर्वाञ्चमिन्द्रमिति।   य इन्द्रो गोजित्परकीयगवां जेता, तथा यो धनजित्परकीयधनस्य जेता, योऽश्वजीत्परकीयाश्वानां जेताऽस्ति, अर्वाञ्चमस्मदभिमुखं तमिन्द्रममुतोऽमुं यज्ञं निमित्तीकृत्य हवामह आह्वयामः।   हे इन्द्र विहवे विविधाह्वाने सति नोऽस्मदीयमिमं यज्ञं जुषस्व सेवस्य।   हरिनामकावश्वौ यस्य स हरिवान्।   हे हरिव इन्द्र त्वामस्य यजमानस्य मेदिनं स्नेहवन्तं कुर्मः।  
एत्रैर्मन्त्रैः साध्यमुपधानं विधित्सुरादौ कानिचित्काम्यचयनानि दर्शंयति।  
यदुक्तं सूत्रकारेण – “छन्दश्चितं चिन्वीत पशुकाम इति विज्ञायते सर्वैश्छन्दोभिश्चिनुयादित्येकं प्राकृतैरित्यपरम” इति।   तदिदं विधत्ते– “छन्दश्चितं चिन्वीत पशुकामः पशवो वै छन्दाꣳसि पशुमानेव भवति” [सं० का ५ प्र० ४ अ० ११] इति।  
अग्निर्मूर्धा दिवः ककुदित्यनुवाकोक्ता नानाछन्दोयुक्तमन्त्रास्तैरवे चितो न तु यजुर्भिरिति च्छन्दश्चितस्तादृशमग्निं पशुकामश्चिनुयात्।  
यच्च सूत्रकारेणोक्तम्  “श्येनचितं चिन्वीत सुवर्गकाम इति विज्ञायते वक्रपक्षो व्यस्तपुच्छो भवति पश्चात्प्राङ्दूहति पुरस्तात्प्रत्यङ्ङुदूहत्येवमिव हि वयसां मध्ये पक्षनिर्णामो भवतीति विज्ञायते” इति।   तदीदं विधत्ते– “श्येनचितं चिन्वीत सुवर्गकामः श्येनो वै वयसां पतिष्ठः श्येन एव भूत्वा सुवर्गं लोकं पतति” [सं० का ५ प्र० ४ अ० ११] इति।  
वयसां मध्ये श्येनोऽतिशीघ्रं पतितुं समर्थः।  श्येन एव शेनवच्छीघ्रगाम्येव।  
 २२६६ यदुक्तं सूत्रकारेण– “कङ्कचिदलजचिदिति श्येनचिता व्याख्यातौ” इति।   तदिदमुभयं क्रमेण विधत्ते– “कङ्कचितं चिन्वीत यः कामयेत शर्षिण्वानमुष्मिल्लोँके स्यामिति।   शीर्षण्वानेवामुष्मिल्लोँके भवत्यलजचितं चिन्वीत चतुःसीतं प्रतिष्ठाकामश्चतस्त्रो दिशो दिक्ष्ववे प्रतितिष्ठति” [सं० का ५ प्र० ४ अ० ११] इति।  
कङ्कालजौ श्येनस्यैवावान्तरजातिभेदौ।   तत्र कङ्कस्य शिरो मण्डलाकारम्।   अजलस्य तु पादयोर्विशेषः।   अत एव पादस्थानीयासु सीतासु द्वादशसंख्यामपोद्य चतुःसंख्यां ब्रूते।   तत्र कङ्कचिता स्वर्गलोके शीर्षण्वान्सर्वेषां मध्य उन्नतशिरस्कः प्रभुर्भवतीत्यर्थः ।   
अथालजचिता सीताचतुष्टयदिग्द्वारा प्रतिष्ठां प्राप्नोति।   यदप्युक्तं सूत्रकारेण “प्रउगचितं चिन्वीत भ्रातृव्यवनिति विज्ञायते यावानग्निः सारत्निप्रादेशो द्विस्तावतीं भूमिं चतुरश्रां कृत्वा पूर्वस्याः करण्या अर्धाच्छ्रोणी प्रत्यालिखेत्” इति।   तदिदं विधत्ते– “प्रऊगचितं चिन्वीत भ्रातुव्यवान्प्रैव भ्रातृव्यान्नुदते” [सं० का ५ प्र० ४ अ० ११] इति।  
प्रउगमनोमुखं, यथा शकटस्य पश्चाद्भागो विस्तृतः पूर्वभागः संकुचितस्तद्वत्।   एतेन भ्रातृव्यान्प्रणुदते।  
यदप्युक्तं सूत्रकारेण–
“उभयतः प्रउगं चिन्वति यः कामयेत प्रजातान्भ्रातृव्यान्नुदेय प्रति जानिष्यमाणानिति विज्ञायते यथा विमुखे शकटे” इति।   तदिदं विधत्ते “उभयतः प्रउगं चिन्वीत यःकामयेत प्रजातान्भ्रातृव्यान्नुदेय प्रति जनिष्यमाणानिति प्रैव जातान्भ्रातृब्यान्नुदते प्रति जनिष्यमाणान्” ( सं० का ५ प्र० ४ अ० ११) इति।  
प्राक्पश्चाच्चा शकटसुखसदृशमुभयतः प्रउगं तेनोत्पन्नान्भ्रातृव्यान्विनाशयति।   उत्पत्स्यमानानामुत्पत्तिं प्रतिबध्नाति।  
यदप्युक्तं सूत्रकारेण– “रथचक्रचितं चिन्वीत भ्रातृव्यवानिति विज्ञायते यावानग्निः सारत्निप्रादेशस्तावतीं भूमिं परिमण्डलां कृत्वा” इति।   तदिदं विधत्ते– “रथचक्रचितं चिन्वीत भ्रातृव्यवान्वज्रो वै रथो वज्रमेव भ्रातृव्येभ्यः    २२६७ प्रहरति” (सं० का ५ प्र० ४ अ० ११) इति।  
रथचक्रवद्वर्तुलत्वेन चीयत इति रथचक्रचित्।  
यदप्युक्तं सूत्रकारेण– “द्रोणचितं चिन्वीतान्नकाम इति विज्ञायते द्वयानि तु खलु द्रोणानि चतुरश्राणि परिमण्डलानि च तत्र याथाकामी” इति।   तदेतद्विधत्त– “द्रोणचितं चिन्वीतान्नकामो द्रोणे वा अन्नं भ्नियते सयोन्येवान्नमवरुन्धे” ( सं० का ५ प्र०  ४ अ० ११) इति।  
द्रोणे हि धान्यं भरन्त्यतो धान्यस्थानसहितमन्नं प्राप्नोति।  
यदप्युक्तं सूत्रकारेण “समूह्यं चिन्वीत पशुकाम इति विज्ञायते समूहन्निवे ष्टका उपदधाति” इति।   तदिदं विधत्ते– “समूह्यं चिन्वीत पशुकामः पशुमानेव भवति” [सं० का ५ प्र० ४ अ० ११] इति।  
समूहमर्हतीति समूह्यः।  
यदप्युक्तं सूत्रकारेण– “परिचाय्यं चिन्वीत ग्रामकाम इति विज्ञायते मध्यमां स्वयमातृण्णां प्रदक्षिणमिष्टकागणैः परिचिनोति स परिचाय्यः” इति।   तदिदं विधत्ते– “परिचाय्यं चिन्वीत ग्रामकामो ग्राम्येव भवति” (सं० का ५ प्र० ४ अ० ११) इति।  
यदप्युक्तं सूत्रकारेण– “श्मशानचिदं चिन्वीत यः कामयेत पितृलोक ऋघ्नुयामिति विज्ञायते द्वयानि तु खलु श्मशानानि चतुरश्राणि परिमण्डलानि च तत्र याथाकामी” इति।   तदेतद्विधत्ते– “श्मशानचिते चिन्वीत यः कामयेत पितृलोक ऋघ्नुयामिति पितृलोक एवर्ध्नोति” (सं० का ५ प्र० ४ अ० ११) इति।  
तदेवं काम्यचयनानि समापितानि।   अथ प्रकृतैर्ममाग्ने वर्च इत्यादिभिर्मन्त्रैः साध्यमुपधानं विधत्ते– “विश्वामित्रजमदग्नी वसिष्ठेनास्पर्धेताꣳ स एता जमदग्निर्विहव्यां अपश्यत्ता उपाधत्त ताभिर्वै स वसिष्ठस्येन्द्रियं वीर्यमवृङ्क्त यद्विहव्या उपदधातीन्द्रियमेव   २२६८ ताभिर्वीर्य यजमानो भ्रातृव्यस्य वृङ्क्ते” (सं० का ५ प्र० ४ अ० ११) इति।  
विहवशब्दोपंतैर्मन्त्रैरुपधेया इष्टका विहव्याः।   उपधानदेशं विधत्ते– “होतुर्धिष्णिय उपदधाति यजमानायतनं वै होता स्व एवास्मा आयतन इन्द्रियं वीर्यमवरुन्धे” [सं० का ५ प्र० ४ अ० ११] इति।  
देवाह्वानादिकस्य यजमानकार्यस्य होत्रा निष्पाद्यत्वाद्धोता यजमानस्याऽऽयतनम्।   तत्र संख्यां विधत्ते–
“द्वादशोपदधाति द्वादशाक्षरा जगती जागताः पशवो जगत्यैवास्मै पशूनव रुन्धे” (सं० का ५ प्र० ४ अ० ११) इति।  
यद्यप्यत्र मन्त्राणां दशत्वान्मन्त्रकर्मणोः समसंख्या नास्ति तथाऽपि मन्त्रावृत्त्या कर्मसंख्या पूरणीय।   तत्प्रकारश्च सूत्रकारेण दर्शितः—“अल्पीयांसो मन्त्रा भूयांसि कर्माणि तत्र समशः प्रतिविभज्य पूर्वैः पूर्वाणि कारयेदुत्तरैरुत्तराण्यल्पीयांसि कर्माणि भूयांसो मन्त्रास्तत्र प्रतिमन्त्रं कूर्यादवशिष्टा विकल्पार्था यथायूपद्रव्याणीत्यन्ताल्लोपो विवृद्धिर्वा” इति।   अतोऽत्र पूर्वभागस्यान्तिमं पञ्चममुत्तरभागस्यान्तिमं दशमं चाऽऽवृत्त्या वर्धयित्वा संख्या पूरणीया।   स्थानान्तरेषु संख्यां विधत्ते– “अष्टावष्टावन्येषु धिष्णियेषूपदधात्यष्टाशफाः पशवः पशूनेवावरुन्धे” (सं० का० ५ प्र० ४ अ० ११) इति।  
प्रशास्त्रीयपोत्रीयनेष्ट्रीयाच्छावाकीयादीन्यन्यानि धिष्णियानि।   तत्र नवमदशममन्त्रयोर्लोपेनाष्टसंख्याऽवगन्तव्या।   
क्वचित्संख्यान्तरं विधत्ते– “षण्मार्जालीये षड्वा ऋतव ऋतवः खलु वै देवाः पितर ऋतूनेव देवान्पतॄन्प्रीणाति” [सं० का० ५ प्र० ४ अ० ११] इति।  
दैविकस्य पैतृकस्य च कस्मिंश्चिदृतौ कर्तव्यत्वादृतूनां देवत्वं पितृत्वं च।   अत्र सप्तमादीनां चतुर्णां मन्त्राणां लोपः।  अत्र विनियोगसंग्रह– ममाग्ने दशभिर्मन्त्रैर्धिष्णियेषु यथायथम्।  
इष्टका उपधत्तेऽत्र वह्निकाण्डः समापितः।।  
 २२६९ अत्र मीमांसा।  
तृतीयाध्यास्याष्टमपादे चतुर्दसाधिकरणे चिन्तितम्–
ममाग्न इति कस्यात्र फलं लिङ्गेन वक्तृगम।  
श्रुत्या स्वामिनि न क्रीते लिङ्गं तत्रोपचर्यताम् ।।  
ममाग्ने वर्चो विहवेष्वित्ययं* मन्त्र इष्टकाचयनाङ्गभूतोऽध्वर्युणा पठ्यते।   विशिष्टं हवनं येषां यज्ञानां ते विहतास्तेषु वर्चस्तेजसोपलक्षितं यत्फलं तन्ममास्त्वित्यनेन लिङ्गन मन्त्रमुच्चारयितुरध्वर्योस्तत्फलमिति चेन्मैवम्।   () अग्निं चिनुत इत्यात्मनेपदश्रुत्या साङ्गप्रधानफलस्य यजमानगामित्वं प्रतीयते।   न च परिक्री तस्याध्वर्योर्दक्षिणातिरिक्तफलसंबन्धो न्याय्यः।   तस्माच्छुतिन्यायाभ्यां विरुद्धं तल्लिङ्गं यजमानपरत्वेनोपचरणीयम्।   मदीययजमानस्य तद्वर्चोऽस्त्विति ह्युपचारः।   तस्माद्याजमानेन पाठ्येष्वायुर्दा अग्नेऽस्यायुर्मे देहीत्यादिषु क्रियमाणानुवादिषु प्रत्यगाशीर्मन्त्रेषु श्रुतं फलं यथा याजमानं तथैवाध्वर्युणा पाठ्येषु करणमन्त्रेषु श्रुतमपि फलं याजमानमेव ।।  
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे  सप्तमप्रपाठके  चतुर्दशोऽनुवाकः ।।   १४ ।।  
 * न्यायमालयां ‘त्ययमाहवनीयस्यान्वाधाने करणभूतो मन्त्रोध्व’ इति पाठः।  
()‘दर्शपूर्णमासाभ्यां स्वर्गकामो यजेत’ इति न्यायामालापाठः।  

## अनुवाकः १६  अश्वमेधसम्बन्धियाज्यानुवाक्याः   
उपरिष्टात् ज्योतिर्जगती ,
८ पङ्क्तिः
१४ बृहती,
२१- २२ त्रिष्टुप्  
विश्वेदेवा ऋषयः


## चतुर्थकाण्डे सप्तमप्रपाठके पञ्चदशोऽनुवाकः

### मन्त्रः

अ॒ग्नेर्म॑न्वे प्रथ॒मस्य॒ प्रचे॑तसो॒ यम्पाञ्च॑जन्यम्ब॒हव॑स्समि॒न्धते᳚ ।   
विश्व॑स्याव्ँवि॒शि प्र॑विविशि॒वाꣳस॑मीमहे॒ स नो॑ मुञ्च॒त्वꣳह॑सः ।

#### टीका
(अथ चतुर्थाष्टके सप्तमप्रपाठके पञ्चदशोऽनुवाकः)।  
२२७३ (अथ चतुर्थकाण्डे सप्तमप्रपाठके पञ्चदशोऽनुवाकः) ।  
चतुर्दशानुवाके विहव्याख्या इष्टका उक्ताः।   तावतेष्टकाचयनमन्त्राः समाप्ताः।   अथ पञ्चदशेऽश्वमेधसंवन्धिन्यो याज्यानुवाक्या उच्यन्ते ।   अयं चानुवाकोऽस्मात्काण्डादुत्क्रष्टब्यः।  
कल्पः— “अग्नयेऽꣳहोमुचेऽष्टाकपाल इति दशहविषं मृगारेष्टिमनुनिर्वपति समानं तु स्विष्टकृदिडमग्नेर्मग्ने प्रथमस्य प्रचेतस इति यथालिङ्गं याज्यानुवाक्याः” इति।   तत्रोदाहृतस्य प्रथमहविषः पुरोनुवाक्यामाह– अग्नेर्मन्व इति।   पञ्चजना निषादपञ्चमा वर्णास्तेभ्यो हितः पाञ्चजन्यस्तादृशं यमग्निं बहवो यजमानाः समिन्धते प्रदीपयन्ति, प्रथमस्य सृष्ट्यादावुत्पन्नस्य प्रचेतसः प्रकृष्टज्ञानवतस्तस्याग्नेर्मूर्तिं मन्त्रे मनसा चिन्तयामि।   विश्वस्यविशि सर्वस्यां प्रजायां प्रविविशिवांसं जाठरग्निरूपेण प्रविष्टवन्तं तमग्निमीमहे वयं प्राप्नुमः।   सोऽग्निर्नोऽस्मानंहसः पापान्मुञ्चतु मुक्तान्करोत्।     
### मन्त्रः
यस्ये॒दम्प्रा॒णन्नि॑मि॒षद्यदेज॑ति॒ यस्य॑ जा॒तञ्जन॑मानञ्च॒ केव॑लम् ।   
स्तौम्य॒ग्निन्ना॑थि॒तो जो॑हवीमि॒ स नो॑ मुञ्च॒त्वꣳह॑सः ।   
#### टीका

तत्रैव याज्यामाह – यस्येदं प्राणन्निति।   प्राणच्छ्वासोपेतं निमिषन्निमेषोपेतं यदिदं जगदेजवि कम्पते चेष्टत इत्यर्थः।   तत्सर्वं यस्याग्नेरधीनं जातं पूर्वमुत्पन्नं जनमानमितः परं जनिष्यमाणं च जगत्सर्वं केवलं परनिरपेक्षं सद्यस्याधीनं तमग्निं स्तौगि।   नाथितः फलयाञ्चायुक्तोऽहं जोहवीमि पुनः पुनर्जुहोमि ।   शेषं पूर्ववत्।  

### मन्त्रः
इन्द्र॑स्य मन्ये प्रथ॒मस्य॒ प्रचे॑तसो वृत्र॒घ्नस्स्तोमा॒ उप॒ मामु॒पागुः॑ ।   
यो दा॒शुष॑स्सु॒कृतो॒ हव॒मुप॒ गन्ता᳚ [33]  स नो॑ मुञ्च॒त्वꣳह॑सः
#### टीका


 अथेन्द्रायाꣳ होमुच एकादशकपाल इत्यस्य पुरोनुवाक्यामाह– इन्द्रस्य मन्य इति।   प्रथमस्य सृष्ट्यादावत्पन्नस्य प्रचेतसः प्रकृष्टज्ञानवत इन्द्रस्य मूर्तिं मन्येऽहं मनसा चिन्तयामि।   वृत्रघ्नः शत्रुघातिन इन्द्रस्योप समीपं प्राप्ताः स्तोमाः स्तोत्राणि मां यजमानगुपागुः प्राप्ताः।   इन्द्रगुणकथनपराणि स्तोत्राणि मज्जिह्वायामवस्थितानीत्यर्थः।   य इन्द्रो दाशुयो हविर्दत्तवतः सुकुतः सुष्टु कर्मानुतिष्ठतो यजमानस्य हवमाह्वानं यज्ञं वोपगन्ता प्राप्स्यति।  

### मन्त्रः
यस्स॑ङ्ग्रा॒मन्नय॑ति॒ सव्ँव॒शी यु॒धे यᳶ पु॒ष्टानि॑ सꣳसृ॒जति॑ त्र॒याणि॑ ।   
स्तौमीन्द्र॑न्नाथि॒तो जो॑हवीमि॒ स नो॑ मुञ्च॒त्वꣳह॑सः ।   
#### टीका


तत्रैव याज्यमाह–  २२७४ य संग्राममिति।   य इन्द्रो युधे योद्धुं वशी स्वाधीनपरिवारोफ्ते संग्रामं युद्धदेशं प्रति संनयति स्वकीयां सेनां सम्यक्प्रापयति।   यश्चेन्द्रः पुष्टानि संपूर्णानि त्रयाणि गवाश्वपुरुषरूपाणि संसृजति यजमानेन योजयति।   शेषं पूर्ववत्।  
### मन्त्रः

म॒न्वे वा᳚म्मित्रावरुणा॒ तस्य॑ वित्त॒ꣳ॒ सत्यौ॑जसा दृꣳहणा॒ यन्नु॒देथे᳚ ।   
या राजा॑नꣳ स॒रथ॑य्ँया॒थ उ॑ग्रा॒ ता नो॑ मुञ्चत॒माग॑सः ।   
#### टीका

अथ मित्रावरुणाभ्यामागोमुग्भ्यां पयस्येत्यस्य पुरोनुवाक्यामाह– मन्वे वाभिति।   मित्रावरुणा हे मित्रावरुणौ वां युवयोर्मूर्तिं मन्त्रे मनसा घ्यायामि।   सत्यौजसाऽकृत्रिमबलौ दृंहणा स्तम्भयन्तौ युवां यमस्मद्वैरिणं नुदेथे निराकुरुत [ थ ] स्तस्ब वैरिणो वित्तं दुष्टबुद्धिं जानीतम्।   या युवां यावुभौ राजानं दीप्तिमन्तं सरथं रथसहितमादित्यं याथो लोकोपकाराय वृष्टिमुत्पादयितुं प्राप्नुथः।   उग्राऽनिष्टनिवारणेऽत्यन्तं तीक्ष्णौ ता तौ युवां नोऽस्मानागसः पापान्मुञ्चतं मुक्तं कुरुतम्।   

### मन्त्रः
यो वा॒ꣳ॒ रथ॑ ऋ॒जुर॑श्मिस्स॒त्यध॑र्मा॒ मिथु॒श्चर॑न्तमुप॒याति॑ दू॒षयन्न्॑ ।   
स्तौमि॑ [34]  मि॒त्रावरु॑णा नाथि॒तो जो॑हवीमि॒ तौ नो॑ मुञ्चत॒माग॑सः ।
#### टीका



तत्रैव याज्यामाह– यो वाꣳ रथ इति।   हे मित्रावरुणौ वां युवयोर्यो रथ ऋजुरश्मिरकुटिलप्रग्रहः सत्यधर्माऽवितथधारणश्च भवति सरयो मिथुश्चरन्तं मिथ्याचारिणमन्याय कारिणं शत्रुं दूषयन्नुपयाति बाधमान प्राप्नोति।   स्तौमीत्यादि पूर्ववत् ।

### मन्त्रः
वा॒योस्स॑वि॒तुर्वि॒दथा॑नि मन्महे॒ यावा᳚त्म॒न्वद्बि॑भृ॒तो यौ च॒ रख्ष॑तः ।   
यौ विश्व॑स्य परि॒भू ब॑भू॒वतु॒स्तौ नो॑ मुञ्चत॒माग॑सः ।   
#### टीका

वायोसावित्र आगोमुग्भ्यां चरुरित्यस्य पुरोनुवाक्यामाह– वायोः सावतुरिति।   यो वायुर्यश्च सविता तयोरुभयोर्विदथानि वेदनान्यभिप्रायविशेषान्ममहे जानीमः।   यौ वायुसवितारावात्मन्वत्स्वशरीरमिव विभृत सर्वं जगद्धारयतः किंच यौ वायुसवितारौ रक्षतो जगत्पालयतः।   किंच यौ वायुसवितारौ विश्वस्य कृत्स्नस्य जगतः परिभू परितो व्यापकौ वभूवतुस्तावित्यादि सर्ववत्।    

### मन्त्रः
उप॒ श्रेष्ठा॑ न आ॒शिषो॑ दे॒वयो॒र्धर्मे॑ अस्थिरन्न् ।   
स्तौमि॑ वा॒युꣳ स॑वि॒तार॑न्नाथि॒तो जो॑हवीमि॒ तौ नो॑ मुञ्चत॒माग॑सः ।   
#### टीका



तत्रैव याज्यामाह– उप श्रेष्ठा न इति।   श्रेष्ठाः प्रशस्ता नौऽस्मदीया आशिषः फलविशेषा देवयोर्वायुसवित्रोः संबन्धिनि धर्मे कर्मण्युपास्थिरन्नुपास्थितास्तदधीना इत्यर्थः।   पूतैमीत्यादि पूर्ववत्।  

### मन्त्रः
र॒थीत॑मौ रथी॒नाम॑ह्व ऊ॒तये॒ शुभ॒ङ्गमि॑ष्ठौ सु॒यमे॑भि॒रश्वैः᳚ ।   
ययोः᳚ [35]  वा॒न्दे॒वौ॒ दे॒वेष्वनि॑शित॒मोज॒स्तौ नो॑ मुञ्चत॒माग॑सः ।   
#### टीका

अथाश्विभ्यामावोमुग्भ्यां धाना इत्यस्य पुरोनुवाक्यामाह– रथीतमाविति।   रथीनां रथीतमौ ये रथिनो देवाः सन्ति तेषां मध्येऽतिशयन रथिनौ सुयमेभिः सुष्ठु नियन्तुं शक्यैरश्वैः शुभं समीचीनं देशं गमिष्ठा  २२७५ वतिशयेन गच्छन्तावश्विनौ।   * अहवेऽहमाह्वयामि।   (हे) देवावश्विनौ देवेषु सर्वेषु मध्ये ययोर्वां युवयोरोजो वलमनिशितमन्येन केनापि न तीक्ष्णीकृतं किंतु स्वभावत एव तीक्ष्णमित्यर्थः।   तावित्यादि पूर्ववत्।     
### मन्त्रः
यदया॑तव्ँवह॒तुꣳ सू॒र्याया᳚स्त्रिच॒क्रेण॑ स॒ꣳ॒सद॑मि॒च्छमा॑नौ ।   
स्तौमि॑ दे॒वाव॒श्विनौ॑ नाथि॒तो जो॑हवीमि॒ तौ नो॑ मुञ्चत॒माग॑सः ।   
#### टीका

तत्रैव याज्यामाह– यदयातं वहतुमिति।   यद्यस्मात्कारणात्सूर्यायाः सूर्यपत्न्याः स्वमातुः संसदमिच्छमानौ।   सद्भावस्थानमिच्छन्तावश्विनौ युवां त्रिचक्रेण चक्रत्रययुक्तेन रथेन वहतुं वाहयितुप्रयातं रथस्योपरि गतवन्तौ तस्मात्कारणात्तथाविधौ देवौ स्तौनीत्यादि पूर्ववत्।   
### मन्त्रः

म॒रुता᳚म्मन्वे॒ अधि॑ नो ब्रुवन्तु॒ प्रेमाव्ँवाच॒व्ँविश्वा॑मवन्तु॒ विश्वे᳚ ।   
आ॒शून्‌हु॑वे सु॒यमा॑नू॒तये॒ ते नो॑ मुञ्च॒न्त्वेन॑सः ।   

#### टीका

अथ मरुद्भ्य एनोमुग्भ्यः सप्तकपाल इत्यस्य पुरोनुवाक्यामाह— मरुतां मन्व इति।   मरुतां मरुत्संज्ञकानां देवानां मूर्तिं मन्वेऽहं मनसा घ्यायागि।   तेन च मरुतो नोऽस्मानधिब्रुवन्तु अधिकान्ब्रुवन्तु।   ते च विश्वे सर्वेऽपीमां वाचं मदीयां प्रार्थनां विश्वां सर्वामपि प्रावन्तु प्रकर्षेण रक्षन्तु।   आशूञ्शीघ्रगामिनः (ण) सुयमान्सुष्ठु नियामकान्मरुदाख्यान्देवानूतये रक्षणाय हुव आह्वयामि।   ते न इत्यादि पूर्ववत्।     
### मन्त्रः
ति॒ग्ममायु॑धव्ँवीडि॒तꣳ सह॑स्वद्दि॒व्यꣳ शर्धः॑ [36]  पृत॑नासु जि॒ष्णु ।   
स्तौमि॑ दे॒वान्म॒रुतो॑ नाथि॒तो जो॑हवीमि॒ ते नो॑ मुञ्च॒न्त्वेन॑सः ।
#### टीका



तत्रैव याज्यामाह– तिग्ममायुधामिति।   मरुदाख्यानां देवानामायुधं तिग्मादिविशेषविशिष्ठं तिग्मं तीक्ष्णं वीडितं दृढम्।   किंच, मरुतां शर्धो बलं सहस्वत्परेषामभिभवितृ दिव्यं यथोचितब्यवहारयोग्यम्।   अत एव पृतनासु परकीयसेनासु जिष्णु जयशीलं, स्तौमीत्यादि पूर्ववत्।   
### मन्त्रः

दे॒वाना᳚म्मन्वे॒ अधि॑ नो ब्रुवन्तु॒ प्रेमाव्ँवाच॒व्ँविश्वा॑मवन्तु॒ विश्वे᳚ ।   
आ॒शून्‌हु॑वे सु॒यमा॑नू॒तये॒ ते नो॑ मुञ्च॒न्त्वेन॑सः ।  

#### टीका

अथ किश्वेभ्यो देवेभ्य एनीमुग्भ्यो द्वादककपाल इत्बस्य पुरोनुवाक्यामाह– देवानां मन्व इति।   पूर्वोक्ता मरुतां पुरोनुवाक्या, तथेयं विश्वेपां देवानां पुरोनुवाक्या योजनीया।     
### मन्त्रः
यदि॒दम्मा॑ऽभि॒शोच॑ति॒ पौरु॑षेयेण॒ दैव्ये॑न ।   
स्तौमि॒ विश्वा᳚न्दे॒वान्ना॑थि॒तो जो॑हवीमि॒ ते नो॑ मुञ्च॒न्त्वेन॑सः ।   
#### टीका

तत्रैव याज्यामाह– यदिदं मेति।   पौरुषेयेण मनुष्यव्यापारेण दैव्येन देवव्यापारेण च संपादितं यदिदं दुःखं माऽभिशोचति, अभितो मां क्लेशयति।   तस्य दुःखस्यापनो दनार्थं स्तौमीत्यादि पूर्ववत्।   
### मन्त्रः
अनु॑ नो॒ऽद्या नु॑मति ..
अनु॑ [37]  इद॑नुमते॒ त्वम्  

#### टीका

अथानुमत्यै चरुरित्यस्य याज्यापुरोनुवाक्ययोः प्रतीके दर्शयति– * ऊतये इति यदस्य व्याख्यानां स्खालिप्तम्।  
 २२७६ अनु नोऽद्येति।   
 अनु नोऽद्यानुमतिर्यज्ञामिति पुरोनुवाक्या।   अन्विदनुमते त्वं मन्यासा इति याज्या।  

  अनु॑ नो॒ऽद्यानु॑मतिर्य॒ज्ञन्दे॒वेषु॑ मन्यताम् ।  
अ॒ग्निश्च॑ हव्य॒वाह॑नो॒ भव॑तान्दा॒शुषे॒ मयः॑ ।

   अनुमतेः पुरोनुवाक्या  अनु न इत्यनुष्टुप् ॥ नोस्माकमिमं यज्ञं अनुमतिर्देवी अद्येदानीं देवेषु अनुमन्यतां देवान् प्रापयतु देवनिमित्तं वा अनुजानातु । ऊनचन्द्रा पौर्णमासी अनुमतिः । अग्निश्च हव्यवाहनः हविषां वोढा देवेष्वनुमन्यतामित्येव । 'हव्येनन्तः पादम्' इति ञ्युट्, किंच  तौ अनुमतिहव्यवाहनौ दाशुषे हविर्दत्तवते अस्मै यजमानाय मयः सुखहेतुः भवताम् ॥

 अन्विद॑नुमते॒ त्वम् [34]  मन्या॑सै॒ शञ्च॑ नᳵ कृधि ।  
क्रत्वे॒ दख्षा॑य नो हिनु॒ प्र ण॒ आयूꣳ॑षि तारिषः ।

   याज्या  अन्वित्यनुष्टुप् ॥ अनुमते त्वं मन्यासै अनुमन्यस्व लोटि 'वैतोन्यत्र' इत्यैकारः । किंच  नोस्माकं शं सुखं च कृधि कुरु । करोतेर्लोटि शपो लुक्, 'श्रुशृणुकृवृभ्यः' इति धिभावः । किं पुनरनुमन्तव्यमित्याह  क्रत्वे क्रतवे यागाय प्रत्ययाय वा दक्षाय समर्थाय शीघ्रकरणाय क्रत्वर्थं वा यद्दक्षमन्नं तदर्थं नः अस्मान् हिनु प्रेरय । 'जसादिषु वा वचनम् प्राङ्णौ चङ्युपधायाः' इति दीर्घं ङितीति गुणो न प्रवर्तते । तदर्थं चास्माकं आयूंषि प्रतारिषः प्रवर्तय । तरतेर्ण्यान्ताल्लेटि 'सिब्बहुलं लेटि' इति सिप् 'लेटोडाटौ' इत्यडागमः, 'उपसर्गाद्बहुलम्' इति नसो णत्वम् ॥

एतच्चोभयमिदं वामास्ये हविरित्यनुवाके व्याख्यातम्।  
### मन्त्रः
्वैँ᳚श्वान॒रो न॑ ऊ॒त्या ..
पृ॒ष्टो दि॒वि ।   
#### टीका

अथाग्नये वैश्वानराय द्वादशकपाल इत्यस्य याज्यापुरोनुनाक्ययोः प्रतीके दर्शयति– वैश्वानरो न इति।   वैश्वानरो न ऊत्या प्र यात्विति पुरोनुवाक्या ।   पृष्ठो दिवि पृष्ठो अग्निरिति याज्मा।   एतच्चोभयं वैश्वानरो न ऊत्येस्मिन्ननुवाके व्याख्यातम्।  


 ###  मन्त्रः
वै॒श्वा॒न॒रो न॑ ऊ॒त्याऽऽप्र या॑तु परा॒वतः॑ ।  
अ॒ग्निरु॒क्थेन॒ वाह॑सा  ॥

   अथ प्राजापत्यकाण्डमध्ये याज्याकाण्डं वैश्वदेवम् । तत्र 'वैश्वानरं द्वादशकपालं निर्वपेद्वारुणं चरुं दधिक्राव्‌ण्णे चरुमभिशस्यमानः' इति त्रिहविष्को यो वैश्वानरो द्वादशकपालः तस्य पुरोनुवाक्या  वैश्वानरो न इति गायत्री ॥ प्रायेण पञ्चमषष्ठयोस्सर्ववैश्वानराणामियमेव पुरोनुवाक्या वेदितव्या ।  
  वैश्वानरः विश्वेषां नराणां स्वामित्वेन सम्बन्धी अग्निः । 'नरे संज्ञायाम्' इति पूर्वपदस्य दीर्घत्वम् । ऊत्या मार्गेण करणेन अस्मद्रक्षणेन वा हेतुना आत्मनो वा तर्पणेन प्रयोजनेन । 'ऊतियूति' इति क्तिन उदात्तत्वं निपात्यते, 'उदात्तयणः' इति विभक्तेरुदात्तत्वं, 'ज्वरत्वर' इत्यादिना ऊठ् । स नोस्मानाप्रयातु आभिमुख्येनान्येभ्यश्च प्रकर्षेणास्मान् प्राप्नोतु परावतः दूरादप्यायातु । 'उपसर्गाच्छन्दसि' इति वतिः । उक्थेन स्तोत्रेण वाहसा वहनसमर्थेन अभीष्टार्थवाहनसमर्थेनेत्यर्थः । यद्वा  प्रापणसमर्थेन मार्गेण । 'वहिहाधाञ्भ्यश्छन्दसि' इत्यसुन्, 'णित्' इति हि तत्रानुवर्तते । आगत्य चास्मानभिशस्तेर्मुञ्चन्पापं वर्णमपहन्त्विति शेषः ॥


   दर्शाद्यतिपत्तिनिमित्तके वैश्वानरयागे याज्या ४ मन्त्रः
   पृ॒ष्टो दि॒वि पृ॒ष्टो अ॒ग्निᳶ पृ॑थि॒व्याम्पृ॒ष्टो विश्वा॒ ओष॑धी॒रा वि॑वेश ।  
वै॒श्वा॒न॒रस्सह॑सा पृ॒ष्टो अ॒ग्निस्स नो॒ दिवा॒ सः [47]  रि॒षᳶ पा॑तु॒ नक्त᳚म्  ॥

    'वैश्वानरं द्वादशकपालं निर्वपेदमावास्यां वा पौर्णमासीं वातिपाद्य' इत्यस्य याज्या'  पृष्टो दिवीति त्रिष्टुप् ॥ अयं वैश्वानरोग्निः दिव्यादित्यात्मना पृष्टः स्पृष्टः । छान्दसो व्यञ्जनलोपः । यद्वा  पृष्टो निषिक्तः निहितः दिव्यादित्यात्मना । पृष सेचने । पृथिव्यां च पार्थिवेषु । 'उदात्तयणः' इति विभक्तेरुदात्तत्वमुक्तम् । पृष्ट एव भूत्वा विश्वा ओषधीराविवेश, पक्तिस्थितिहेतुत्वेन सर्वं व्याप्य स्थितः । स एवम्भूतो वैश्वानरोग्निस्सहसा बलेन पृष्टस्सम्बद्धो नोस्मान् रिषः रेष्टुर्हिंसितुः दिवा पातु रक्षतु । नोस्मान्नक्तं च पातु अतिपत्तिदोषात्पात्विति ॥

### मन्त्रः
ये अप्र॑थेता॒ममि॑तेभि॒रोजो॑भि॒र्ये प्र॑ति॒ष्ठे अभ॑वता॒व्ँवसू॑नाम् ।
स्तौमि॒ द्यावा॑पृथि॒वी ना॑थि॒तो जो॑हवीमि॒ ते नो॑ मुञ्चत॒मꣳह॑सः ।   
#### टीका

अथ द्यावापृथिवीभ्यामꣳहोमुग्भ्यां द्विकपाल इत्यस्य पुरोनुवाक्यामाह– ये अप्रथेतामिति।   ये द्यावापृथिव्यावमितेभिरोजोभिः परिच्छेत्तुमशक्यैर्बलैरप्रथेतां प्रख्याते अभूताम्।   किंच, ये द्यावापृथिव्यौ वसूनां धनानां प्रतिष्ठे आश्रयभूते अभवतां ते द्यावापृथिब्यौ स्तौमीत्यादि पूर्ववत्।     
### मन्त्रः

उर्वी॑ रोदसी॒ वरि॑वᳵ कृणोत॒ङ्ख्षेत्र॑स्य पत्नी॒ अधि॑ नो ब्रूयातम् ।   
स्तौमि॒ द्यावा॑पृथि॒वी ना॑थि॒तो जो॑हवीमि॒ ते नो॑ मुञ्चत॒मꣳह॑सः ।   
#### टीका

तत्रैव याज्यामाह– उर्बी रोदसी इति।   उर्वी उर्व्यावत्यन्तं विस्तृते रोदसी रोदस्यौ हे द्यावापृथिव्यौ वरिवो धनं पूजां वा कृणोतं कुरुतम्।   क्षेत्रस्य पत्नी पत्न्यौ हे द्यावापृथिव्यौ नोऽस्मानधिब्रूयातमधिकात्कथयतम्।   स्तौमीत्यादि पूर्ववत्।
### मन्त्रः
यत्ते॑ व॒यम्पु॑रुष॒त्रा य॑वि॒ष्ठावि॑द्वाꣳसश्चकृ॒मा कच्च॒न [38]  आगः॑ ।   
कृ॒धी स्व॑स्माꣳ अदि॑ते॒रना॑गा॒ व्येनाꣳ॑सि शिश्रथो॒ विष्व॑गग्ने
#### टीका

अथ स्विष्टकृतः पुरोनुवाक्यामाह– यत्ते वयमिति।   हे यविष्ट युवतमाग्ने वयममिद्वांसो ज्ञानरहिता।   सन्तस्ते त्वदीयेषु पुरुषा पुरुषेषु यत्कच्चानाऽऽगो यं कमप्यपराधं चकृम कृतवन्तः।   अदितेरखण्डनीयस्य तवास्माननागा अपराधरहितान्सुकृधि सुष्ठु कुरु।   हेऽग्ना एनांस्यस्मदीयानि पापानि विष्वक्सर्वथा विशिश्रयो विशेषण श्रथितानि कुरु।  

### मन्त्रः
यथा॑ ह॒ तद्व॑सवो गौ॒र्य॑ञ्चित्प॒दि षि॒ताममु॑ञ्चता यजत्राः ।   
ए॒वा त्वम॒स्मत्प्र मु॑ञ्चा॒ व्यꣳह॒ᳶ प्राता᳚र्यग्ने प्रत॒रान्न॒ आयुः॑ ॥ [39]
#### टीका


तत्रैव याज्यामाह – यथा ह तदिति।   यजत्रा यष्टाव्या वसवो जगन्निवासहेतवोऽग्निना सहिता हे देवाः पदि सितां बन्धनस्थाने स्वकीयस्य पाशस्याऽऽक्रमणेन पादे बद्धां गौर्यंचिद्रौरीमपि यां कांचिद्गौरवर्णां गाममुञ्चत बन्धान्मुक्तां कृतवन्तः।   हेऽग्ने तद्यथा ह येनैव प्रकारेण तद्वन्धमोचनं कृतमेवा त्वमेवमेव त्वमपि अस्मदस्मत्सकाशाद्व्यंहो विविधं पापं प्रमुञ्च प्रकर्षेण मुक्तं कुरु।   नोऽस्मदीयमायुः प्रतरामत्यधिकं यथा भवति तथा प्रातारि प्रतर संपादय।  
 २२७७ अत्र विनियोगसंग्रहः
 अग्नयेऽꣳहोमुचेऽष्टाकपाल इत्यादिनेरिताः।  
इष्टयोऽग्नेर्मन्वयुक्ता याज्यास्तासु क्रमादिमाः।।  
अग्नेराग्नेयके द्वी [ही]न्द्रस्यैन्द्रे मन्वे ह्यनन्तरे।  
मैत्रावरुणके वायोर्वायोसावित्रके रथी।।  
आश्विने मरुतां मारुते देवा वैश्वदेविके।  
अनुद्वयोश्वाऽऽ (यं चाऽऽ)नुमते वैश्वा वैश्वानरे तथा।।  
द्यावापृथिव्यके ये तु यत्ते स्विष्टकृतीर्यते।  
अनुवाके पञ्चदशे मन्त्रा द्वाविंशतिर्मताः।।  

 इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे सप्तमप्रपाठके  पञ्चदशोऽनुवाकः ।।   १५ ।।  

 वेदार्थस्य प्रकाशेन तमो हार्दं निवारयन्।  
पुमर्थांश्चतुरो देयाद्विद्यातीर्थमहेश्वरः।।  
 इति श्रीमद्विद्यातीर्थमहेश्वरपरावतारस्य श्रीमद्राजाधिराजपरमेश्वरस्य श्रीवीरबुक्कमहाराजस्याऽऽज्ञापरिपालकेन माधावाचार्येण विरचिते  वेदार्थप्रकाशे कृष्णयजुर्वेदीयतैत्तिरीयसंहिताभाष्ये  चतुर्थकाण्डे सप्तमः प्रपाठकः ।।  ७ ।।  
  २२७८ इति श्रीमद्विद्यातीर्थमहेश्वरपरावतारस्य श्रीमद्राजाधि राजपरमेश्वरस्य श्रीवीरबुक्कमहाराजस्याऽऽज्ञापरि पालकेन माधावाचार्येण विरचिते वेदार्थप्रकाशे  कृष्णयजुर्वेदीयतैत्तिरीयसंहिताभाष्ये  चतुर्थः काण्डः समाप्तः ।।   ४ ।।  
 मूलक्रमेण चतुर्थाष्टके—प्रं. ७ ।   अ० ७२ ।  
भाष्यक्रमेण चतुर्थकाण्डे—प्रं. ७ ।   अ० ७२ ।  
मूलक्रमेणाऽऽदितः समष्ट्यङ्काः अष्ट.   ४    प्र०   २६  अ० ३४८।  
भाष्यक्रमेणाऽऽदितः समष्ट्यङ्का का०   ४  ।    प्र०  २६  अ० ३४३।  
समाप्तोऽयं श्रीमत्सायणाचार्यविरचितभाष्यसमेतायाः कृष्णयजुर्वेदीयतैत्तिरीयसंहितायाश्चतुर्थः काण्डः ।।   ४ ।।  
