---
title: प्रपाठकः ४
unicode_script: devanagari
---
## अनुवाकः १
## अथ सभाष्यकृष्णयजुर्वेदयितैत्तिरीयसंहितायां चतुर्थं काण्डम्।  
(तत्र प्रथमप्रपाठके प्रथमोऽनुवाकः)।  
यस्य निःश्वसितं वेदा यो वेदोभ्योऽखिलं जगत्।  
निर्मेमे तमहं वन्दे विद्यातीर्थमहेश्वरम्।  ।  
तृतीयकाण्डे सोमस्य शेषः प्रायेण वर्णितः।  
चतुर्थे त्वग्निचित्यङ्गमन्त्राणां पाठ ईर्यते।  ।  
अवान्तरविशेषास्तु विनियोगे प्रदर्शिताः।  
चतुर्थकाण्डमग्न्याख्यं सप्तभिः पाठकैर्युतम्।  ।  
उखासंभरणे मन्त्राः प्रथमे पाठके श्रुताः।  
एकादशानुवाकाः स्युस्तदर्थाः स्युः क्रमादमी।  ।  
अभ्घ्र्यादानं मृदाक्रान्तिः खननं हरणं तथा।  
उखानिर्माणसंस्कारौ सामिधेन्यस्तथाप्रियः।  ।  
अग्न्युत्पादो धारणं च याज्या इत्यनुवाकगाः ।  ।   इति।  
(इति भाष्यकारोपोद्घातः)।  

(तत्र प्रथमप्रपाठके प्रथमोऽनुवाकः)।  

## चतुर्थकाण्डे प्रथमप्रपाठके प्रथमोऽनुवाकः

Mantra

२२२
तत्राभ्न्यादानप्रतिपादके प्रथमानुवाके प्रथमं तावद्धोममन्त्रा उच्यन्ते।  
कल्पः—“ जुह्वामष्टगृहीतं गृहीत्वा युञ्जानः प्रथमं मन इति यजुरष्टमाभि- र्ऋग्भिरेकामाहुतिं जुहोति ” इति।   तत्र प्रथमामृचमाह— युञ्जान इति।   सविता प्रेरकः परमेश्वरः प्रथममग्निचयनाविषये मनो युञ्जानः समादधानो धिय इष्टाकादिविषयाणि ज्ञानानि तत्वाय तनित्वा विस्तार्याग्निं ज्यो-तिर्निचाय्य चीयमानग्निं सफलानां कर्मणां प्रकाशनसाधनभूतं निश्चित्य पृ- थिव्या अध्याभरद्भूमेरुपर्यानीतवान्।   अनन्तरं तमग्निमुखालक्षणपृथिव्यां स्थाप- येतुमुखानिर्माणाद विमं करोमीति भागः।   
Mantra

२२२
अथ द्वितीयामाह— युक्त्वाय मनसेति।   सविता तानिन्द्रियविशेषान्प्रकर्षेण सुवाति प्रेरयति।   किं कृत्वा, देवान्क्रीडापरत्वेन चपलानिन्द्रियविशेषान्मनसा युक्त्वाय विषयेभ्यो नियम्य।   कीदृशानिन्द्रियविशेषान्, सुवर्यतः स्वर्गं मच्छतः स्वर्गप्राप्त्यर्थमु- द्यतानित्यर्थः।   बृहज्ज्योतिः प्रौढं चीयमानमग्निं धिया दिवं करिष्यतस्तत्तदिष्ट कादिविषयया प्रज्ञया द्योतमानं कर्तुमुद्यतान्।  
Mantra

२२२
अथ तृतीयमाह— युक्तेन मनसेति।   यस्मात्पूर्वोक्तरीत्या सवितेन्द्रियाणि प्रेरयति तस्माद्वयं    १७५० सवितुर्देवस्य प्रेरणे सति युक्तेन विषयेभ्यो नियमितेन मनसा सुवर्गेयाय स्वर्गलोके गीयमानस्याग्नेः संपादनाय शक्त्यै शक्ता भूयास्मेति शेषः।   
Mantra

२२२
अथ चतुर्थीमाह— युञ्जते मन इति।   विप्रस्य ब्राह्मणस्य यजमानस्य संबन्धिनो विप्राऋत्विजो मनो युञ्जते प्रथमं स्वकीयं मनो विषयेभ्यो निवर्त्य समाहितं कुर्वन्ति।   उतापि च धिय इष्टकादिविषयज्ञानानि युञ्जते संपादयन्ति।   कीदृशस्य विप्रस्य।   बृहतः प्रभूताग्निचयनोद्योगेनाभिवृद्धस्य विपश्चितो विदुषः प्रयोगाभिज्ञस्य।   कीदृशा विप्राः।   होत्रा होमशीलाः।   कर्मण्यालस्यरहिता इत्यर्थः।   एक इदेक एव सविता विदधे सर्वमिदं निर्मितवान्।   कीदृशः सविता।   वयुनावित्, ऋत्विग्यजमानाभिप्रायाभिज्ञः।   कथमेक एव सर्वमिदं कृतवानिति न विस्मेतव्यम्।   यतः सतितुर्देवस्य परिष्टुतिर्मही परितः सर्वेषु वेदेषु श्रूयमाणा स्तुतिर्महती ।   
Mantra

२२२
अथ पञ्चमीमाह— युजे वां ब्रह्मेति।   यजमानः पत्नी चेत्येतौ हे दंपती वां युवयोरर्थे पूर्व्यं पुरातनैर्महर्षिभिरनुष्ठितं ब्रह्म परिवृढमग्निचयनाख्यं कर्म नमोभिर्नमस्कारपूर्वकैरि-ष्टकोपधानादिभिर्युजे संपादयामि।   तस्मिन्संपादिते सति श्लोका यजमानस्य कीर्तयो वियन्ति भूमौ विविधं प्रसरन्ति।   तत्र दृष्टान्तः—पथ्या सूरा इव गीर्वाणमार्गेऽन्तरिक्षे सूर्यरश्मयो यथा प्रसरन्ति तद्वत्।   किंच, अमृतस्य प्रजापतेः पुत्रा ये देवा दिव्यानि धामान्यातस्थुः प्राप्तवन्तस्तेऽपि विश्वे सर्वे शृण्वन्ति।   यजमानस्य कीर्तिमिति शेषः।  

Mantra

२२२
अथ षष्ठीमाह— यस्य प्रयाणमिति।   यस्य सवितुः प्रयाणं प्रवृत्तिमन्ये सर्वे देवा अनुय- युरिदवश्यमनुगच्छन्त्येव।   किं कुर्वन्तः।   अस्य देवस्य महिमानमर्चतोऽर्चयन्तः।   किंच, यः सविता पार्थिवानि रजांसि विममे पृथिवीगतान्परमाणून्विशेषेण गणयित्वा निश्चितवान्स सविता देवो महित्वना महत्त्वेनैतशो व्याप्तवानेति सर्वत्र गच्छतीत्येतशः।   

Mantra

२२२
अथ सप्तमीमाह— देव सवितरिति।   हे सवितर्देव यज्ञं प्रसुव प्रकर्षेण प्रेरय, यज्ञपतिं यज-  १७५१ मानं च प्रसुव।   किमर्थम्।   भगाय सौभाग्याय।   दिव्यो दिवि स्वर्गे भवः कश्चिद्गन्धर्वः केतपूः केतं परकीयचित्ते वर्तमानं ज्ञानं पुनाति शोधयतीतिकेतपूः ।   स च नोऽस्माकं केतं चित्तवर्तिज्ञानं पुनातु भ्रान्तिपरिहारेण शोधयतु।   वाचस्पतिरद्यास्मिन्कर्मणि नोऽस्मदीयां वाचं स्वदाति स्वदयतु।  
Mantra

२२२
इत्थमृचः सप्तोक्त्वाऽष्टमं यजुराह— इमं नो दवेति।   हे सवितर्देव नोऽस्मदीयमिमं यज्ञं प्रसुव।   कीदृशं, देवै- र्योति मिश्री भवतीति देवायुस्तं देवायुवं, सखायं स्वनिष्पादकं यजमानं वेत्तीति सखिवित्तम्।   सत्राणि द्वादशाहादीनि जयति वशी करोतीति सत्राजित्तम्।   तानि हि चीयमानमग्निमपेक्षन्ते।   धनं जयति फलरूपेण संपादयतीति धनजित्तम्।   सुवः स्वर्गं जयति फलरूपेण संपादयतीति सुवर्जित्तम्।  

अग्निचयनार्थानां चतुर्थकाण्डगतानां मन्त्राणं पञ्चमकाण्डे क्रमेणैव ब्राह्म-णमाम्नातम्।   तत्रादौ युञ्जान इत्यादिभिर्मन्त्रैर्होमं विधत्ते— “सावित्राणि जुहोति प्रसूत्यै” (सं. का. ५ प्र. १ अ. १) इति।    सविता येषु मन्त्रेषु प्रतीयते तानि सावित्राणि, तैर्होमे सति यजमानं सविता कर्मणि प्रसौति।   द्रव्यं विधत्ते— “चतुर्गृहीतेन जुहोति चतुष्पादः पशवः पशूनेवाव रुन्धे” (सं. का. ५ प्र. १ अ. १) इति।   चतुःसंख्यां पुनः प्रशंसति- “चतस्रो दिशो दिक्ष्वेत प्रतितिष्ठति” (सं. का. ५ प्र. १ अ. १) इति।   पुनरपि प्रकारान्तरेण प्रशंसति— 		“छन्दाꣳसि देवेभ्योऽपाक्रामन्न वोऽभागानि हव्यं वक्ष्याम इति।   तेभ्य एत-ञ्चतुर्गृहीतमधारयन्पुरोनुवाक्यायै याज्यायै देवतायै वषट्काराय यञ्चतुर्गृहीतं जुहोति छन्दाꣳस्येव तत्प्रीणाति तान्यस्य प्रीतानि देवेभ्यो हव्यं बहन्ति” [सं. का. ५ प्र. १ अ. १] इति।  
नानाविधच्छन्दोयुक्तपुरोनुवाक्याद्यभिमानिनो देवा हविर्भाग्म्यो देवेभ्योऽपरक्ताः सन्तोऽन्यत्रागच्छन्।   किं ब्रुवन्तो गत इति, तदुच्यते—हे देवा भागरहितानि वयं छन्दांसि वो युष्मदीयानि हवींषि न वक्ष्यामो हविर्वहनं न करिष्याम इति ब्रुवन्तः।     १७५२ तदानीं देवा विचार्य होमकाले यञ्चतुर्ग्रहणं तच्छन्दसां प्रीतिकरं भवत्विति तेषां भागमकल्पयन्।   तत्र प्रथमग्रहणं पुरोनुवाक्याख्याया गायत्रीदेवतायास्तुष्टिकरं, द्वितीयग्रहणं याज्याख्यायास्त्रिष्टुब्देवतायास्तुष्टिकरं, तृतीयग्रहणं देवताख्याया जगतीदेवतायास्तुष्टिकरं, चतुर्थग्रहणं वषट्काराख्याया अनुष्टुब्देवतायास्तुष्टि- करम्।   अतश्चतुर्गृहीतेन होमे सति च्छन्दोदेवताः प्रीणयति।   ताश्च प्रीताः सत्यो हव्यं वहन्ति।   सूत्रकारेण तु शाखान्तरमाश्रित्याष्टगृहीतत्वमुक्तम्।  
अत्रेदं चिन्तनीयम्-किमेकैकं मन्त्रमुञ्चार्य जुहुयात्, आहोस्वित्सर्वाणि मन्त्राण्यु (?) च्चार्येति।   तव हेयोपादेयावुभौ पक्षौ क्रमेण दर्शयति “यं कामयेत पापीयान्त्स्यादित्येकैकं तस्य जुहुयादाहुतीभिरेवैनमप गृह्णाति पापीयान्भवति यं कामयेत वसीयान्त्स्यादिति सर्वाणि तस्यानुद्रुत्य जुहुयादाहत्यैवनैमभि क्रमयति वसीयान्भवत्यथो यज्ञस्यैवैषाऽभिक्रान्तिः” [सं. का. ५ प्र. १ अ. १)] इति।  
पापीयानतिशयेन पापो दरिद्र इत्यर्थः।   एकैकं मन्त्रमुञ्चार्य होमे सति संश्लेषाभावात्परस्परमपरक्ताभिराहुतीभिरेनं यजमानमगृह्णाति धनादपेतं करोति।   ततो दरिद्रो भवति।   वसीयान्वसुमत्तरः।   सर्वाण्युञ्चार्य होमे तु मन्त्राणां परस्परसंश्लेषादेक-यैवाऽऽहुत्या यजमानमभिक्रमयति अभिव्याप्तं करोति।   ततो धनिको भवति।   अपि च येममभिक्रमणहेतुरेकाऽऽहुतिरेषा यज्ञस्यैवाग्निचयनरूपस्यैवाभिक्रान्तिः स्वाधीनो यज्ञो भवति।   मन्त्रागतामष्टसंख्यां प्रशंसति— “एति वा एष यज्ञमुखादृद्ध्या योऽग्नेर्देवताया एत्यष्टावेतानि सावित्राणि भवन्त्यष्टाक्षरा गायत्री गायत्रोऽग्निस्तेनैव यज्ञमुखादृद्ध्या अग्नेदर्वैतायै नैति” [सं. का. ५ प्र. १ अ. १] इति।  
यो यजमानोऽग्निरूपाया देवताया एत्यपगच्छति एष यजमानो यज्ञोपक्रमा-दारभ्य यज्ञफलरूपाया ऋद्ध्या एत्यपगच्छति।   अग्निर्वै यज्ञमुखमिति श्रुत्यन्तरादग्नेरपगम एव यज्ञमुखादपगमः।   कस्तर्ह्यग्नेः सकाशादपगमस्य परिहार इति, तदुच्यते—प्रारम्भे सावित्राणां मन्त्राणामष्टत्वे सत्यष्टाक्षरा गायत्री संपद्यते।  
१७५३ अग्निश्च गायत्रः।   उभयोर्मुखजन्यत्वात्।   ततो गायत्रीसंपत्तिरेवाग्निसंपत्तिरिति यज्ञमुखादग्निरूपादनपेतः सन्समृद्धेरपि नापैति।  
अष्टमत्रोपेतामेकामाहुतिं प्रशंसति।  
“अष्टौ सावित्राणि भवन्त्याहुतिर्नवमी त्रिवृत्तमेव यज्ञमुखे वि यातयति” (सं. का. ५ प्र. १ अ. १) इति।  
त्रिवृत्स्तामे ह्यृचो नवसंख्याका अतोऽत्राष्टमन्त्रविशिष्टाहुतिगतया नवसंख्याया त्रिवृत्स्तोममेव यज्ञमुखे वियातयति विशेषेण प्रसारितवान्भवति।  
अत्रेदमपरं चिन्तनीयम्-किमृग्रूपान्षण्मन्त्रानुच्चार्येमं नो देव सवितरिति यजुः सप्तमं कृत्वा पश्चद्देव सवितरित्यृचमन्तिमां कुर्यात्।   किं वैतामृचं सप्तमीं कृत्वा तद्यजुरन्तिमं कुर्यादिति।   हेयोपादेयपक्षौ क्रमेण दर्शयति— “यदि कामयेत छन्दाꣳसि यज्ञयशसेनार्पयेयमित्युचमन्तिमां कुर्याच्छन्दा- स्येव यज्ञयशसेनार्पयति यदि कामयेत यजमानं यज्ञयशसेनार्पयेयमिति यजुरन्तम् कुर्याद्युजमानमेव यज्ञयशसेनार्पयति ” (सं. का. ५ प्र. १ अ. १ )  इति।  
यज्ञयशसं यज्ञफलमर्पयेयम् संप्रोजयेयम्।   छन्दोबद्धाया ऋचस्त्वन्तिमत्वे यज्ञफलं छन्दःसु गच्छेत्।   यजुषस्तु च्छन्दोरहितत्वेन यज्ञफलं छन्दोगामि न भवति, किंतु यजमानगाम्येव भवति।   तस्माद्यजुरेवान्तमं कुर्यादित्यर्थः।  
कल्पः—ऋचा स्तोमꣳ समर्धयेत्यपरं चतुर्गृहीतं गृहीत्वा ” इति।   जुहोतीत्य-नुवर्तते।   पाठस्तु— ऋचा स्तोममिति।   हेऽग्ने स्तोत्रहेतुसामाधारभूतयर्चा स्तोमं स्तोत्रमृगावृत्तिरूपं संघातं वा समधर्य समृद्धं कुरु।   गायत्रेण साम्ना सह रथंतरं साम समर्घय।   गायत्रसामैव वर्तनी मार्गो यस्य बृहत्साम्नस्तद्रायत्रवर्तनि, गायत्रसामसहितं बृहत्साम समर्धय।   अस्मिन्मन्ते समर्धयेति पदस्य तात्पर्यं दर्शयति— ऋचा स्तोमꣳ समर्थयेत्याह समृद्ध्यै ” [सं. का. ५ प्र. १ अ. १ ]  इति।  
कल्पः—“देवस्य त्वा सवितुः प्रसव इति चतुर्मिरभ्रिमादत्ते वैणवीं कल्माषीं   १७५४ सुषिरामसुषिरां बोभयतःक्षण्मन्यतरःक्ष्णूं वा प्रादेशमात्रीमरत्नीमात्रीं व्याममात्री-मपरिमितां वा” इति।   पाठस्तु— देवस्य त्वेति।   अत्रोखां निर्मातुं मृत्खननीया ।   खननहेतुः काष्ठविशेषोऽग्निः।   हेऽभ्रे सवितुर्देवस्य प्रेरणे सत्यश्विनोः संबन्धिभ्यां मणिबन्धपर्यन्ताभ्यां बाहुभ्यां पूष्णः संबन्धिभ्यां साङ्गुलिभ्यां हस्ताभ्यां साधानभूताभ्यां सहायभूतेन गायत्रेणच्छन्दसा युक्तः संस्त्वामाददे स्वी करोमि।   तत्र दृष्टान्तः—अङ्गिरस्वदङ्गिरस ऋषयः पूर्वं यथा स्वीकृतवन्तस्तद्वत्।   त्वं चाभ्रिरसि खननहेतुः काष्ठविशेषोऽसि।   तथा नारिरसि न विद्यतेऽरिर्यस्यास्तव सेयं नारिः खननकाले पाषाणादिना तव नास्ति कुण्ठीभाव इत्यर्थः।   अङ्गिरस्वच्छब्देन प्रथमयजुषः समाप्तत्वादभ्रिरसीत्यादिकं द्वितीयं यजुः।   शत्रुरहिते हेऽभ्रे पृथिव्याः सधस्थादुत्सङ्गात्पुरीष्यमग्निमाभर।   पुरीषशद्वेन पांसुरूपा शुष्का मृदुच्यते, तदर्हतीति पुरीष्योऽग्निः।   मृदमादायोखां कृत्वा तस्यामग्निरवस्थाप्यते।   अतो मृदाग्न्योर-भेदोपचारेण मृदाहरणमेवाग्न्याहरणमिति विवक्षितत्वात्पुरीष्यमग्निमाहरेत्युच्यते ।   अयं चोपचारोऽग्निचयनप्रकरणे सर्वत्रानुवर्तिष्यते।  
अत एव पञ्चमकाण्डान्ते चोद्यपरिहारौ भविष्यतः— “ब्रह्मवादिनो वदन्ति यन्मृदा चाद्भिश्चाग्निश्वीयतेऽथ कस्मादग्निरुच्यत इति यच्छन्दोभिश्चिनोत्यग्नयो वै छन्दाꣳसि तस्मादग्निरुच्यते” [सं. का. ५ प्र. ७ अ. ९] इति।  
अतः पांसुरूपमग्निमाहर्तुं त्रैष्टुभेन च्छन्दसा सहकारिणा युक्तस्त्वामाददे।   अङ्गिरस्वदिति दृष्टान्तः पूर्ववत्।   मृदाहरणे भ्ऱ्यादाने च दृष्ठान्तत्वाय द्विरङ्गिर-स्वदित्युक्तम्।   अथ तृतीयं यजुरुच्यते।   हेऽभ्रे त्वं बभ्रिर्भरणकुशला मृत्संपादन-कुशलाऽसि।   नारिरसीति पूर्ववत् त्वया वयं सधस्थे पृथिव्या उत्सङ्ग आ समन्तादग्निं पुरीष्यां खनितं शकेम शक्ता भवेम, अतो जागतेन छन्दसा सहकारिणा युक्तस्त्वामाददे।   अङ्गिरस्वदिति दृष्टान्तः पूर्ववत्।   अथ् चतुर्थं यजुरुच्यते।   सविता प्रेरकः परमेश्वरः परा हिरण्मयीं सुवर्णनिर्मितामम्रिहस्ते स्थापयित्वा विभ्रत्पोषितवत्न।   अतस्तया हिरण्मयाभ्ऱ्या युक्ता त्वजस्त्रमित्सर्वदैव ज्योतिः प्रकाश-  १७५५ मानमग्निं खात्वी, अग्नित्वेनोपचारितां मृदं खनित्वा नोऽस्मदर्थमाभराऽऽनय।  आनुष्टुभेन च्छन्दसा सहकारिणा युक्तेऽहं त्वामाददे।   अङ्गिरस्वदिति दृष्टान्तः पूर्ववत्।   एतैर्मन्त्रेरभ्रूयादानं विधत्ते— “चतुर्भिरभ्निमा दत्ते चत्वारि छन्दाꣳसि छन्दोभिरेव” (सं. का. ५ प्र. १ अ. १) इति।  
गायत्री त्रिष्टुब्जगत्यनुष्टुविति च्छन्दसां चतुष्टयम्।   मन्त्रेषु तेषां सहकारित्वे-नाभिधानाच्छन्दोभिरेवाभ्रेरादानं कृतवान्भवति।  
मन्त्रे प्रसवशब्दस्याभिप्रायं दर्शयति— “देवस्य त्वा सवितुः प्रसव इत्याह प्रसूत्यै” (सं. का. ५ प्र. १ अ. १) इति।   वंशनिर्मिताया अभ्रेरन्तः सुषिरत्वं विधत्ते— “अग्निर्देवेभ्यो निलायत स वेणुं प्राविशत्स एतामूतिमनु समचरद्यद्वेणोः सुषिरꣳ सुषिराभ्रिर्भवति सयोनित्वाय” [सं. का. ५ प्र. १ अ. १] इति।  
पुरा कदाचित्केनापि निमित्तेनापरक्तोऽग्निर्देवेभ्यो निरगच्छन्निर्गत्य देवानां दर्शनं वारयितुं वेणुं प्राविशत्।   वेणोर्मध्ये सुषिरं स्थानं यदस्त्येषैव मूषिकस्य भूबिलवदूति-स्तामेतामूतिं वेणुमध्यगतच्छिद्ररूपामनुक्रमेण सुम्यगचरत्।   अतोऽग्नेः सुषिरवेणुप्रिय-त्वादभ्रिः सुषिरा कार्या।   तञ्च सुषिरत्वं सयोनित्वाय संपद्यते।   योनिरग्नेः स्थानं तत्सहितत्वं सयोनित्वम्।  
अथाभ्रेः कृष्णविन्दुलाञ्छितत्वं विधत्ते— “स यत्रयत्रावसत्तत्कृष्णमभवत्कल्माषी भवति।   रूपसमृद्ध्यै” [सं. का. ५ प्र. १ अ. १] इति।  
वेणुमध्ये संचरन्नग्निर्यस्मिन्यस्मिन्स्थाने वासमकरोत्तत्स्थानं दाहेन कृष्णम-भवत्।   अतोऽग्निनिवासद्योतनायाभ्रिः कल्माषी कृष्णबिन्दुलाञ्छिता कर्तव्या।   तथा सत्यभ्रिरूमस्य चित्रत्वात्समृद्धिर्दृश्यते।   यजमानस्य च रूपसमृद्धिर्भवति।   अभ्रेरुभयोरन्तयोस्तीक्ष्णत्वं विधत्ते—  १७५६ “उभयतःक्ष्णूर्भवतीतश्चामुतश्चार्कस्यावरुद्ध्यै” (सं. का. ५ प्र. १ अ. १) इति।  
क्ष्णु तेजन इत्यस्माद्धातोरुत्पन्नः क्ष्णुशब्दस्तीक्ष्णत्वमाचष्टे।   उभयोरग्रमूल-योस्तीक्ष्णाभ्रिरुभयतःक्ष्णूस्तदृशी कार्या।   तदेतदुभयतस्तीक्ष्णत्वमितश्चामुतश्चलोकद्व-येऽव्यर्कस्यावरुद्ध्यै पूजायाः संपत्यै भवति।  
अभ्रेर्दैर्ध्यपरिगाणं विधत्ते— “व्याममात्री भवत्येतावद्वै पुरुषे वीर्यं वीर्यसंमिता” (सं. का. ५ प्र. १ अ. १) इति।  
चतुर्भिररत्निभिस्तुल्यो व्यामः।   एतावती कार्या।   उत्थिते पुरुषे वीर्यमेताव-देव।   अत इयं वीर्यसंमिता भवति।   पक्षान्तरं विधत्ते— “अपरिमिता भवत्यपरिमितस्याविरुद्ध्यै” [सं. का. ५ प्र. १ अ. १] इति।  
नियतपरिमाणरहितत्वमपरिमितत्वम्।   तच्चापरिमितस्य बहुलस्यान्नादेः संपत्त्यै भवति।   तादृश्या अभ्रेर्वेणुकार्यत्वं विधत्ते— “यो वनस्पतीनां फलग्रहिः स एषां वीर्यवान्फलग्राहिर्मेणुर्वैणवी भवति वीर्य-स्यावरुद्ध्यै” (सं. का. ५ प्र. १ अ. १) इति।  
फलानि बहूनि गृहणातीति फलग्राहिः।   वनस्पतीनां मध्ये यः फलग्रहिरस्ति-एषां फलग्रहीणामपि मध्ये स वेणुरतिशयेन फलग्रहिः ।   ब्रीह्याद्यग्रवद्वेणूनां समाप्ति-संवत्सरे गोधूमसदृशैर्बहुभिर्वीजैरुपेतत्वात्।   त्वचि सारोपेतत्वेन वीर्यवांश्च।   तस्मात्दियमभ्रिर्वैणवी कार्या।   तच्च वैणवत्वं वीर्यसंपत्त्यै भवति।  
अत्र विनियोगसंग्रहः— युञ्जाष्ठकेनैकहोम ऋचा स्तोमं पुनर्हुतिः।  
देवेत्यभ्रिं चतुय्केणाऽऽदत्ते मन्त्रास्त्रयोदश।  ।  
अत्र मीमांसा।  
द्वादशाध्यायस्य तृतीयपादे चिन्तितम्— चतुर्मिरभ्रिमित्यत्र विकल्पो वा समुच्चयः।  
विकल्पः पूर्ववन्मैवं समूहे करणत्वतः।  ।  
१७५६ अग्नौ श्रूयते- “चतुर्भिरभ्रिमादत्ते” इति।   अत्र पूर्वोक्तविभागमन्त्रवत्प्रतिमन्त्रं पृथक्करणत्वं नास्ति।   चतुःसंख्यया समूहे करणत्वप्रतीतेः।   तस्मान्मन्त्रान्ते कर्मसंनि-पातस्य बाधेनैव समुच्चयः स्यात्।   न च पूर्वत्यैकैकमन्त्रस्यान्ते संनिपांतेना (नै) (व समुच्चयः) स्यादिति शङ्कनीयम्।   वाचनिकसंख्यया न्यायसिद्धस्य तस्य बाधितत्वात्।  ।  
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे पञ्चमप्रपाठके  प्रथमोऽनुवाकः ।  ।   १ ।  ।  
[अथ चतुर्थकाण्डे प्रथमप्रपाठके द्वितीयोऽनुवाकः]।  
## चतुर्थकाण्डे प्रथमप्रपाठके द्वितीयोऽनुवाकः

इ॒माम॑गृभ्णन्रश॒नामृ॒तस्य॒ पूर्व॒ आयु॑षि वि॒ दथे॑षु क॒व्या।   तया॑ दे॒वा सु॒तमा ब॑भूवुर्ऋ॒त- स्य॒ साम॑न्त्स॒रमारप॑न्ती।   प्रतु॑र्तं वाजि॒न्ना द्र॑व॒ वरि॑ष्ठा॒मनु॑ सं॒वत॑म्।   दि॒वि ते॒ जन्म॑ प॒र- मम॒न्तरि॑क्षे॒ नाभिः॑ पृथि॒व्यामधि॒ योनिः॑।  
यु॒ञ्जाया॒ꣳ रास॑भं यु॒वम॒स्मिन्यामे॑ वृषण्वसू।  
अ॒ग्निं भर॑न्तमस्म॒युम्।   योगे॑योगे त॒वस्त॑रं वाजे॑वाजे हवामहे ।   सखा॑य॒ इन्द्र॑सू॒तये॑।  
प्र॒तूर्व॑न [१] एह्य॑व॒क्राम॒न्नशस्ती॑ रु॒द्रस्य॒ गाण॑पत्यान्मयो॒भूरेहि॑ ।   उ॒र्व॑न्तरि॑क्ष॒मन्वि॑हि स्व॒स्तिग॑व्यूति॒रम॑यानि कृ॒ण्वन्।   पू॒ष्णा स॒- युजा॑ स॒ह।   पृ॒थि॒व्या स॒धस्था॑द॒ग्निं पु॑री॒ष्य॑-  १७५८ मङ्गि॒रस्वदच्छे॑ह्य॒ग्नि॑ पु॑रि॒ष्य॑मङ्गिरस्वद- च्छे॑मो॒ऽग्निं पु॑री॒ष्य॑मङ्गिर॒स्वद्भ॑रिष्यामो॒ऽग्निं पु॑री॒ष्य॑मङ्गिर॒स्वद्भ॑रामः।   अन्व॒ग्निरु॒षसा॒म- ग्र॑मख्य॒दन्वहा॑नि प्रथ॒मो जा॒तवेदाः॑ अनु॒ सू- र्य॑स्य ( २ ) पु॒रु॒त्रा च॑ र॒श्मीननु॒ द्यावा॑पृ- थि॒वी आ त॑तान।   आ॒गत्य॑ वा॒ज्यध्व॑नः॒ स- र्वा॒ मृधो॒ वि धृ॑नुते।   अ॒ग्निꣳ स॒धस्थे॑ मह॒- ति चक्षु॑षा॑ नि चि॑कीषते।   आ॒क्रम्य॑ वाजि- न्पृथि॒वीम॒ग्निमि॑च्छ रु॒चा त्वम्।   भूम्या॑ वृ॒- त्वाय॑ नो ब्रूहि॒ यतः॒ खना॑म॒ तं व॒यम्।  
द्यौस्ते॑ पृ॒ष्ठं पृ॑थि॒वी स॒धस्थ॑मा॒त्मान्तरि॑क्षꣳ समु॒द्रस्ते॒ योनिः॑।   वि॒ख्याय॒ चक्षु॑षा त्वम॒भि ति॑ष्ठ [३] पृत॒न्य॒तः।   उत्क्रा॑म मह॒ते सौ- भ॑गाया॒स्मादा॒स्थाना॑द्द्रविणो॒दा वा॑जिन्।  
ब॒यꣳ स्या॑म सुम॒तौ पृ॑थि॒व्या अ॒ग्निं ख॑नि॒- ष्यन्त॑ उ॒पस्थे॑ अस्याः।   उद॑क्रमीद्द्रविणो॒दा वा॒ज्यर्वाऽकः॒ स लो॒कꣳ सुकृ॑तं पृथि॒व्याः।  
ततः॑ खनेम सु॒प्रती॑कम॒ग्निꣳ सुवी॒ रुहा॑णा॒ अधि॒ नाक॑ उत्त॒मे।   अ॒पो दे॒वीरुप॑ सृज॒ मघु॑मतीरय॒क्ष्माय॑ प्र॒जाभ्यः॑।   तासा॒ꣳ स्था- ना॒दुज्जिहता॒मोष॑धय सुपिष्प॒लाः।   जिघ॑र्मि  [४] अ॒ग्नि मन॑सा घृ॒तेन॑ प्रति॒क्ष्यन्तं॒ भुव॑  १७५९ नानि॒ विश्वा॑।   पृ॒थुं ति॑रश्चा वय॑सा बृ॒हन्तं॒ व्यचि॑ष्ठ॒मन्नꣳ॑रभ॒सं विदा॑नम्।   आ त्वा॑ जिघर्मि॒ वच॑सा घृ॒तेना॑र॒क्षसा॒ मन॑सा॒ तज्जु॑- षस्व।   भर्य॑श्रीः स्पृह॒यद्व॑र्णो अ॒ग्निर्नामि॒मृशे॑ त॒नुना॒ जर्हृ॑षाणः।   प॒रि वाज॑पतिः क॒विर॒- ग्निर्ह॒व्यान्य॑क्रमीत्।   दध॒द्रत्ना॑नि दा॒शुषे॑।  
परि॑ त्वाऽग्ने पुरं॑ व॒यं विप्रꣳ॑सहस्य धीमहि।  
धृ॒षद्व॑र्णं दि॒वेदि॑वे भे॒त्तारं॑ भङ्गु॒राव॑तः।   त्व- म॑ग्ने॒ द्युभि॒स्त्वमा॑शुशु॒क्षणि॒स्त्वभ॒द्भ्यस्त्वम- श्म॑नस्प॒रि॑।   त्वं वने॑भ्य॒स्त्वमोष॑धीभ्यस्त्वं नृ॒णां नृ॑पते जायसे शुचिः॑ [५] ।  ।  
(प्र॒तू॒र्वन्त्सूर्यस्य ति॒ष्ठ जिघा॑र्मि भे॒त्ता॑रं विऽश॒तिश्च॑)।  
इति कृष्णयजुर्वेदीयतैत्तिरीयसंहितायां चतुर्थाष्टके प्रथमप्रपाठके द्वितीयोऽनुवाकः ।  ।   १ ।  ।  
(अथ तृतीयकाण्डे पञ्चमप्रपाठके द्वितीयोऽनुवाकः)।  
## तृतीयकाण्डे पञ्चमप्रपाठके द्वितीयोऽनुवाकः

(अथ चतुर्थकाण्डे प्रथमप्रपाठके द्वितीयोऽनुवाकः)।  
## चतुर्थकाण्डे प्रथमप्रपाठके द्वितीयोऽनुवाकः

प्रथमेऽनुवाकेऽभ्ऱ्यादानमुक्तम्।   अथ् द्वितीये मृदाक्रान्तिरुच्यते।  
कल्पः—“इमामगृभ्भन्रशनामृतस्येत्यश्वाभिधानीꣳ रशानामादाय” इति।  
पाठस्तु— इमामगृभ्णन्निति।   कवयो विद्वांस ऋत्विजस्तानर्हन्तीति कव्या बज्ञाः।   कव्या विदथेषु कव्येषु यज्ञेषु ज्योतिष्टोमादिषु ऋतस्याऽऽयुषि आयुरागमनमश्वस्याऽऽगमने निमित्तमूते सति।   ऋतशब्दो यज्ञवाची सन्नत्र तत्साधननश्वमुपलक्षयति।   पूर्वे महर्षय इमां रशनामगृभ्णन्स्वीकृतवन्तः।   अयमर्थः रशनया    १७६० बद्धमश्वमानीय मृत्खननस्थाने तमश्वमाक्रमय्य तया मृदा निष्पन्नायामुखायामग्निमु-त्पाद्येकाचिते देशे ज्योतिष्टोमादय ऋत्विभिरनुष्ठेयाः।   एतत्सर्वं मनसि निधाय पूर्वे महर्षयोऽश्वागमनं निमित्तीकृत्य रशनां स्वीकृतवन्त इति।   षोऽन्तकर्मणीत्यस्माद्धा-तोरुत्पन्नत्वात्सामञ्शब्दोऽवसानवाची।   ऋतस्य सामान्यज्ञस्य परिसमाप्तये सरं सरणमृत्विग्यजमानानां प्रवृत्तिमारपन्ती कथयन्ती प्रापयन्तीत्यर्थः।   या रशना पूर्वोक्तरीत्या यज्ञसमाप्तिपर्यन्तं प्रवृत्तिकारिणी भवति तया रशनया पुरा देवाः सुतमायभूवुः सोमयागं प्राप्नुयुः।   तादृशीमिमां रशनां गृहीतवन्तः।   तमिमं मन्त्रं विनियुङ्क्ते— “व्यृद्धं वा एतद्यज्ञस्य यदयजुष्केण क्रियत इमामगृभ्णन्रशनामृतस्येत्यश्वा-भिधानीमादत्ते यजुष्कृत्यै यज्ञस्य समृद्ध्यै” (सं. का. ५ प्र. १ अ. २) इति।  
यदङ्गमयजुष्केण मन्त्ररहितेन व्यापारेण निष्पाद्यते यज्ञस्य संबन्धि तदेतदङगं समृद्धिहीनमेव।   तस्मादिमामिति मन्त्रमुच्चार्य रशनामाददीत।   अश्वोऽभिधीयते वद्ध्वा धार्यते यया रशनया सेयमश्वाभिधानी।   यद्यपीमामगृभ्णन्नित्यृ गेवैषा तथाऽपि यजुर्वेदपठितत्वाद्यजुष्ट्वोपचारः।   तस्मि मन्त्रे पठिते सति रशनादानं सयजुष्कत्वात्स-मृद्धं भवति।  
कल्पः—“प्रतूर्तं वाजिन्ना द्रवेत्यश्वमभिदधाति” इति।   पाठस्तु— प्रतूर्तं वाजिन्निति।   संवन्यते सम्यग्भज्यते मृद्ग्रहणार्थं सेब्यत इति खनन-योग्या भूमिः संवत्।   सा च पाषाणाद्यभावेनातिप्रशस्तत्वाद्वरिष्ठेत्युच्यते।   हे वाजिन्नश्व वरिष्ठां संवतमनुलक्ष्य प्रतूर्तमाद्रवातिशीघ्रमागच्छ।   ते तवाश्वस्य दिवि द्युलोके परम-मुत्कृष्टं जन्म रोहितादिदेवाश्वरूपेण द्युलोके जन्म प्रसिद्धम्।   “रोहितेन त्वाऽग्निर्देवतां गमयत्वित्याहैते वै देवाश्वाः” इति ह्यन्यत्राऽऽम्नातम्।   तथा तव नाभिरन्तरिक्षे वर्तते।   नियुन्नामका हि वायोरश्वास्तदीपं रथं वहन्तोऽन्तरिक्षे संचरन्ति, तद्रूपेणास्यान्तरिक्ष-वर्तित्वम्।   नाभिशब्देन कृत्स्रशरीर++पलक्ष्यते।   तथा पृथिव्यामधि योनिर्भूमेरुपरि तव निवासस्थानं, तत्तु प्रत्यक्षमेव दृश्यते।   एवंमहिमा त्वं शीघ्रमागच्छेति पूर्वत्रान्वयः।   एनं मन्त्रं विनियुङ्क्ते —  १७६१ ‘प्रतूर्तं वाजिन्न द्रवेत्यश्वमभि दधाति रूपमेवास्यैतन्महिमानं व्याचष्टे” (सं. का. ५ प्र. १ अ. २) इति।  
वाजिन्नाद्रवेत्येवं शीघ्रमागमनमश्वस्य स्वरूपभूतमेव महिमानमेतन्मन्त्रवाक्यं प्रकाशयति।   अथवाऽस्य मन्त्रस्यैतद्रूपं वाक्यजातं द्युजन्मादिरूपं महिमानमेन व्याचष्टे।   वस्तुतो द्युजन्माभावेऽपि प्रशंसनार्थपेवमुच्यत इत्यर्थः।  
कल्पः— ‘‘तूष्णीं गर्दभरशनामादाय युञ्जाथाꣳ रासभं युवमिति गर्दभम्” इति मन्त्रमन्तरेणैव गर्दभस्य रशनामादाय युञ्जाथामिति मन्त्रेण गर्दभमभिदध्यात्।   पाठस्तु— युञ्जाथाꣳ रासभमिति।   यजमानाः पत्नी चेत्येतौ हे दंपती युवं रासभम-स्मिन्यामे युञ्जाथाम्।   यामो मृद्वहनरूपो नियमविशेषतस्मिन्निमित्तभूते सति युवामुभौ गर्दभं रशनया बघ्नीतम्।   कीदृशो युवाम्।   वृषण्वसू यागनिष्पादनद्वारा फलाभिवर्षण-निमित्तभूतं वसु धनं ययोस्तौ वृषण्वसू।   कीदृशं रासभम्।   अग्निं भरन्तमग्निहेतुं मृदं वोढुं समर्थम्।   अस्मयुभस्मानात्मन इच्छन्तमस्मद्धितौषिणमिति यावत्।   एतं मन्त्रं विनियुङ्क्ते— “युञ्जाथाꣳ रासभं युवमिति गर्दभभसत्येव गर्दभं प्रतिष्ठापयति तस्मादश्वाद्- गर्दभोऽसत्तरः” [सं. का. ५ प्र. १ अ. २] इति।  
गर्दभमित्यत्राभिदधातीति शेषोऽनुवर्तते।  अस्मिन्याम इति मन्त्रेऽभिहितं मृद्व-हनमसीदत्युच्यते।   भारवहनस्य निकृष्टव्यापारत्वात्।   अत एकन्मन्त्रपाठेनासत्येव निकृष्ट एव व्यापारे गर्दभं स्थापितवान्भवति।   यस्मादत्र निकृष्टकार्ये स्थापितस्तस्माल्लोकेऽपि गर्दभोऽश्वान्निकृष्टतरः।   रजकादय एव हि तमाद्रियन्ते न तु राजामात्यादयः।  
कल्पः—“योगेयोगे तवस्तरमिति तिसृभिरश्वप्रथमा अभिप्रव्रजन्ति यत्र मृदं खनिष्यन्वः स्युः” इति।   तत्र प्रथमामाह—योगेयोगे इति।  
युज्यतेऽनुष्ठीयत इति योगः कर्म।   योगेयोगे तत्तत्कर्मणि तवस्तरं वलवत्तर-   १७६२ मश्वमिन्द्रमिन्द्रियप्रदभूतये रक्षणाय वाजेवाजे तत्तदन्नप्राप्तिनिमित्तं सखाय परस्पर सख्यं प्राप्ता ऋत्विग्यजमाना वयं हवामह आह्वयामः।  
अथ द्वितीयामाह— प्रूर्वन्नेहीति।   हेऽश्व त्वमेहि आगच्छ किं कुर्वन्।   प्रतूर्वन्, विरोधिनः शत्रून्हिंसन्नशस्तीरवक्रामन्भ्रातृव्यः क्रियमाणा अपकीर्तीर्निवारयन्।   किंच रुद्रस्य क्रूरदेवस्य यद्गाणपत्यं पशूसमूहपतित्वं तस्माद्गाणपत्यादागत्य मयोभूर स्माकं सुखं भावयन्ने (न्नि) हि।   उरु विस्तीर्णमन्तरिक्षमनु वीक्ष्येहि विश्रम्भेण गच्छ।   किं कुर्वन्।   गव्यूतौ गोसमूहे स्वस्ति श्रेयो यथा भवति तथा वर्तमानः स्वस्तिगव्यूतिस्तादृशस्त्व-मभयानि कृण्वन्व्याघ्रादिभ्यो भयपरिहारं कुर्वन्।    अथ तृतीयामाह— पूष्णा सयुजेति।   सह युज्यते सहायभूतो वर्तत इति सयुक्।   तादृशेन पूष्णा पोषकेण देवेन सह हेऽश्व पृथिव्याः सधस्थात्पुरीष्यमग्निमच्छेहि प्राप्तुं गच्छ।   खनितुं योग्या कृत्स्नाऽपि मुक्तिका सह तिष्ठति मिलित्वा वर्ततेऽत्रेति संधस्थः प्रदेशविशेषः।   तस्मात्प्रदेशादाप्तुमित्यन्वयः।   अग्निरस्वादिति दृष्टान्तः पूर्ववत्।   अत्र प्रथमायामृचि प्रथमभागे वीप्सायास्तात्पर्यं दर्शयति— “योगेयोगे तवस्तरमित्याह योगेयोगे एवैनं युङ्क्ते” (सं. का. ५ प्र. १ अ. २) इति।  
रथवहनं योद्धृवहनं वा यद्यदश्वस्य योग्यं कर्म तत्र सर्वत्रैनमश्वं योजयत्येव लौकिकः।   तस्मादत्रापि योगेयोगे इति वीप्सोच्यते।  
द्वितीयभागे वाजशब्दार्थं दर्शयति— “वाजेवाजे हवामह इत्याहान्नं वै वाजोऽन्नमेवाव रुन्धे” [सं. का. ५ प्र. १ अ. २] इति।  
तृतीयभाग इन्द्रशब्दताप्तर्यं दर्शयति— “सखाय इन्द्रभूतय इत्यहेन्द्रियमेवाव रुन्धे” [सं. का. ५ प्र. १ अ. २] इति।  
१७६३ अनेन मन्त्रेण साध्यमश्वपुरःसरं गमने विधत्ते— ‘अग्निदेंवेभ्यो निलायत तं प्रजापतिरन्वविन्दत्प्राजापत्यैऽश्वोश्वेन सं भरत्य नुवित्त्यै’   [सं. का. ५ प्र. १ अ. २] इति।  
केनाप्यपराधेन देवेभ्यो निर्गतमग्निं प्रजापतिरन्विष्य लब्धवान्।   अश्वश्च प्रजापतिजन्यत्वात्प्राजापत्यः।   तस्मादश्वेन सहाग्निहेतुं मृदं संभरितुं गच्छेत्।   तच्च गमनमग्नेरनुवेदनाय भवति।  
तत्राश्वस्य गर्दभात्पुरतो गमनं विधत्ते— ‘पापवस्यसं वा एतत्क्रियते यच्छ्रेयसा च पापीयसा च समानं कर्म कुर्वन्ति पापीयान्ह्यश्वाद्गर्दभोऽश्वं पूर्वं नयन्ति पापवस्यसस्य व्यावृत्त्यै तस्माच्छ्रेयाꣳसं पापी-यान्पश्चदन्वेति’ [सं. का. ५ प्र. १ अ. २] इति।  
श्रेयसोत्तमेन च साधनेन पापीयसा निकृष्टेनापि साधनेन समानं तुल्यमेकं कार्यं कुर्वन्तीति यत्तदेतत्पापवस्यसमेव क्रियते।   पापमेव वसु धनं यस्य कर्मण-स्तत्पापवसु, अतिशयेन पापवसु तत्पापवस्यसमत्यन्तं निकृष्टप्रित्यर्थः।   गर्दभोऽ–श्वात्पापीयानिति प्रसिद्धम्।   अत उभयोः समानं मा भूदित्यश्यं पूर्वं पुरतो नयेयुः।   तथा सति पापवस्यसं निवारितं भवति।   यस्मादेवं तस्माल्लोकेऽपि विद्याधनादिभिः श्रेयान्पुरुषः पुरतो गच्छति, निकृष्टः शिष्यो दरिद्रो वा पश्चादनुगच्छति।  
द्वितीयमन्त्रगतस्या शस्तीरवक्रामन्नित्यस्य तात्पर्यं दर्शयति— ‘बहुर्वै भवतो भ्रोतव्यो भवतीव खलु वा एष योऽग्निं चिनुते वज्ऱ्याश्वः प्रतूर्वन्नेह्यवक्रामन्नशस्तीरित्याह वज्रेणैव पाप्मानं भ्रातृव्यमव क्रामति’ [सं. का. ५ प्र. १ अ. २] इति।  
भवतो भूतिमैश्वर्यं प्राप्नुवतः पुरुषस्य भ्रातृव्यो विघ्नकारी बहुर्भवत्येव।   श्रेयांसि बहुविघ्नानीति न्यायात्।   अतोऽत्र योऽग्निं चिनुत एष भवतीव खलु श्रेयः प्राप्नोत्येव खलु।   अतोऽनेन भ्रातृव्यपरिहारोऽन्वेषणीयः।   अश्वश्च वज्रयुक्तेन्द्रसमानः।   अतोऽश्वं संबोध्याशस्तीरवक्रामन्नित्युक्त्याऽश्वरूपेण वज्रेणैव विघ्नकारिणं पाप्मानं भ्रातृव्यं निराकरोति।  
१७६४ तन्मन्त्रगतस्यैव गाणपत्यादित्यस्य तात्पर्ये दर्शयति— ‘रुद्रस्य माणपत्यादित्याह रौद्रा वै पशवो रुद्रादेव पशून्निर्याच्याऽऽत्मने कर्म कुरुते’   [सं. का. ५ प्र. १ अ. २] इति।  
पशूनां रौद्रत्वं वरादवगम्यते।   ‘ सोऽब्रवीद्वरं वृणा अहमेव पशूना-मधिपतिरसानिति ’ इत्यत्र रुद्रस्य वर आम्नातः।   तस्मादत्र रुद्रस्य गाणपत्यान्म-योभूरेहीत्युक्त्या पशुस्वामिनो रुद्रादेव तान्पशून्निः॑शेषेण याचित्वा तैः पशुभिस्वार्थं कर्म करोति।   तृतीयमन्त्रे सयुजेत्यस्य तात्पर्यं दर्शयति— ‘पूष्णा सयुजा सहेत्याह पूषा वा अध्वनाꣳ संनेता समष्ट्यै’ [सं. का. ५ प्र. १ अ. २] इति।  
पोषको देव एवोपद्रवपरिहारेण मार्गाणां सम्यङ्नेता भवति।   अतस्तेन सह समष्ट्यै संगत्यै पूष्णा सयुजेत्युच्यते।  
तस्मिन्नेव मन्त्रे पुरीष्यमिति विशेषणस्याङ्गिरस्वदिति दृष्टान्तस्य च तात्पर्यं दर्शयति— ‘पुरीषायतनो वा एष यदाग्निरङ्गिरसो वा एतमग्रे देवतानाꣳसम-भरन्पृथिव्याः सदस्थादग्निं पुरीष्यमङ्गिरस्वदच्छेहीत्याह सायतनमेवैनं देवताभिः सं भरति।   [सं. का. ५ प्र. १ अ. २] इति।  
पुरीषस्य पांसोः पूर्वोक्तरीत्या परम्परयाऽग्न्यायतनत्वम्।   अतः पुरीष्य-शब्देनाग्निं सायतनमेव संपादयति।   अङ्गिरसश्च पुरा तमेतमग्निं देवतानां पुरतः संपादितवन्तः।   अतोऽङ्गिरस्वदित्युक्त्या देवताभिः सहितमेनं संपादितवा-न्भवति।  
अग्निं पुरीष्यमिति।   कल्पः—‘ अग्निं पुरीष्यमङ्गिरस्वदच्छेम इति येन द्वेष्येण संगच्छते तमभिमन्त्रयतेऽपश्यन्निर्दिशति ’  इति।  
मृत्खनं प्रति गच्छन्तः पुरुषा मार्गमध्ये यदि केनापि द्वेप्येण संगच्छेरन्।   तदानीमिमं मन्त्रं पठेत्।   इमो गच्छाम इत्यर्थः।   शेषं पूर्ववत्।   यदि द्वेष्यं न पश्यति तदाऽपि तं मनसा निर्दिश्य पठेत्।  
अनेन पाठेन द्वेष्यस्यान्नं विनाश्यत इत्येतद्दर्शयति—  १७६५ ‘अग्निं पुरीष्यमङ्गिरस्वदच्छेम इत्याह येन संगच्छेते वाजमेवास्य वृङ्क्ते’ (सं. का. ५ प्र. १ अ. २) इति।  
अग्निं पुरीष्यमिति।   कल्पः—‘ अग्निं पुरीष्यमङ्गिरस्वद्भरिष्याम इति वल्मीकवपा या सूर्यस्योदेतोस्तामुद्धृत्योपतिष्ठते ’  इति।  
वल्मीकस्य योऽवयव उन्नतत्वेनाभिवृद्धः सेयं वपा, तथाविधासु वपासु मध्ये या वपा सूर्योदयस्याभिमुखा तस्या अग्रं किंचिदुद्धृत्यतां वापमनेन मन्त्रेणोपतिष्ठते।   भरिष्बामः संपादयिष्यामः।   शेषं पूर्ववत्।  
अनेन मन्त्रेण वपोपस्थानं विधत्ते— ‘प्रजापतये प्रतिप्रोच्याग्निः संभृत्य इत्याहुरियं वै प्रजापतिस्तस्या एतच्छ्रोत्रं यद्वल्मीकोऽग्निं पुरीष्प्रमङ्गिरस्वद्भरिष्याम इति।   वल्मीकवपामुपतिष्ठते साक्षादेव प्रजापतये प्रतिप्रोच्याग्निंꣳ सं भरति’ (सं. का. ५ प्र. १ अ. २) इति।  
प्रजापतेः सकाशादनुज्ञां लब्ध्वाऽयमग्निः संपादनीय इत्येवमभिज्ञा आहुस्त च्चोपपन्नम्।   प्रजापतिना पूर्वमग्नेर्लब्धत्वात्।   तं प्रजापतिरन्वविन्ददिति पूर्वत्रोक्तम्।   कथं तर्हि प्रजापतये वक्तव्यमिति चेत्तदुच्यते प्रजापतिना सृष्टत्वादियं पृथिव्येव प्रजापतिः ।   तस्याश्च वल्मीकवपैव श्रोत्रम्।   अत एवाऽऽधानब्राह्मणे समाम्नातम्—‘ श्रोत्रꣳ ह्येतत्पृथिव्याः।   यद्वल्मीकः।   इति।   तस्मात्तां वपामनेन मन्त्रेणोपतिष्ठते।   तेनोपस्थानेन व्यवधानमन्तरेणैव यजापतये कथयित्वाऽग्निं संभरति।  
अग्निं पुरीष्यमिति ।   कल्पः—‘ अत्वरमाणाः प्रत्यायत्न्यग्निं पुरीष्यम-ङ्गिरस्वद्भराम इति येन द्वेष्येण संगच्छते तमभिमन्त्रयतेऽपश्यन्निर्दिशति ’  इति।  
यद्वद्गमनकाले तद्वदागमनकालेऽपि।   तत्र भरिष्याम इति पाठः।   अत्र तु भराम इति विशेषः।   यद्यप्यागमनस्य नायं कालस्तथाऽपि प्रसङ्गाद्बुद्दिस्थ-मन्त्रोऽयमाम्नातस्तं चोपरिष्टातुत्कर्षेत्।  
१७६६ गमनकालीनमन्त्रवदस्यापि तात्पर्यं दर्शयति— अग्निं पुरिष्यमङ्गिरस्वद्भाराम इत्याह येन संगच्छते वाजमेवास्य वृङ्क्ते ’ (सं. का. ५ प्र. १ अ. २) इति।  
कल्पः ‘ अन्वग्निरुषसामग्रमरव्यदिति वल्मीकवपायाः प्रक्रामति ’  इति।  
पाठस्तु— अन्वग्निरुषसामिति।   अयमग्निरुषसामुषःकालानामग्रमुपक्रमम-न्वख्यत्’ अनुक्रमेण प्रकाशितवान्।   अयं जातवेदाः प्रथमो मुख्यः  सन्नहान्यप्यन्वख्यत्।   किंच सूर्यस्य पुरुत्रा पुरून्बहून्रश्मीननुक्रमेणाख्यत।   किंच द्यावापृथिवी उभे अप्यनुक्रमेणाऽऽततान सर्वतो व्याप्तवान्।  
अनेन मन्त्रेणोषःकालादीनां क्रमेणाऽऽविर्भावः सिध्यतीत्येतद्दर्शयति- “अन्वग्निरुषसामग्रमख्यदित्याहानुख्यात्य” (सं. का. ५ प्र. १ अ. २) इति।  
कल्पः—“ आगत्य वाज्यध्वन आक्रम्य वाजिन्पृथिवीमिति द्वाभ्यां मृत्खनमश्वमाक्रमय्य ” इति।   तत्र प्रथमायाः पाठस्तु— आगत्येति।   अयं वाज्यध्वनो मार्गादागत्य प्राप्य सर्वा मृधो मार्गश्र-मादीन्सर्वान्बाधकान्विधूनुते विविधं कम्पयति।   विनाशयतीत्यर्थः।   यत्र पांसवः सहावतिष्ठन्त तत्स्थानं सघस्थं, महति विस्तीर्णे सघस्थेऽयमश्वश्चक्षुषा दृष्ट्वाऽग्निमग्निहेतुं मृदं निचिकीषते नितरां चेतुं संपादयितुमिच्छति।   अथ द्वितीयामाह— आक्रम्येति।   हे वाजिन्पृथिवीमाक्रम्य पादस्पर्शेन परीक्ष्य त्वं रुचा स्वकीयेन तेजसा मानसज्ञानेनेत्यर्थः।   अग्निमिच्छाग्निहेतुं मृदं निश्चिनु।   भूम्या वृत्त्वाय पृथिव्या सह वरणं कृत्वा पृथिवीं पृष्ट्वेत्यर्थः।   नोऽस्माकं ब्रूहि अयं प्रदेशोऽग्निहेतुमृद्योग्य इति कथय।   यस्मात्प्रदेशात्तादृशी मृल्लभ्यते तं प्रदेशं वयंखनाम।  
अत्रैतयोर्द्वयोर्मन्त्रयोः पृथगुपयोगं दर्शयति—  १७६७ “आगत्य वाज्यध्वन आक्रम्य वाजिन्पृथिवीमित्याहेच्छत्येवैनं पूर्वया विन्दत्युत्तरया” (सं. का. ५ प्र. १ अ. २) इति।  
पूर्वस्यामृचि निचिकीषत इत्यभिधानादिच्छामात्रं तया संपद्यते।   उत्तरस्यामृचि नो ब्रूहीत्युक्तत्वात्तया तं प्रदेशं लभते।   विधत्ते— “द्वाभ्यामा क्रमयति प्रतिष्ठित्या अनुरूपाभ्यां तस्मादनुरूपाः पशवः प्रजायन्ते” (सं. का. ५ प्र. १ अ. २) इति।  
मन्त्रयोर्द्वित्वं हि द्वाभ्यां प्रतिष्ठित्यै संपद्यते।   तत्र पूर्वो मन्त्र इच्छाया अनुरूपः।   उत्तरमन्त्रो लाभस्यानुरूपः।   तच्च पूर्वमुदाहृतम्।   यस्मादनुरूपाभ्यां मन्त्राभ्यामाक्रमयति तस्माद्यजमानस्याग्निहोत्राद्यनुष्ठानस्यानुरूपा एव गवाद्याः पशवः प्रजायन्ते।  
कल्पः—“ द्यौस्ते पृष्ठमित्यश्वस्य पृष्ठं संमार्ष्टि ” इति ।   पाठस्तु— द्यौस्ते पृष्ठमिति।   हेऽश्व द्युलोकस्तव पृष्ठं, पृथिवी सधस्थं तवाग्निना सहावस्थानप्रदेशः।   अन्तरिक्षलोकस्तव मध्यशरीरवर्ती जीवात्मा।   समुद्रस्तव जन्मकारणम्।   ‘ अप्सुयोनिर्वा अश्वः ’  इति श्रुतेः।   एवं स्तूयमानस्त्वं चक्षुषा विख्याय, उखायोग्यां मृदं विलोक्य पृतन्यतः संग्रामं कर्तुमिच्छतः शत्रून्राक्षसादींस्तस्यां मृदि गूढरूपेणावस्थितानभितिष्ठ पादेनाऽऽक्रप्य विनाशय।  
मन्त्रोक्तं द्युलोकदिसंबन्धमुपपादयति— “द्यौस्ते पृष्ठं पृथिवी सघस्थमित्याहैभ्यो वा एतं लोकेभ्यः प्रजापतिः समैरयद्रूपमेवास्यैतन्महिमानं व्याचष्टे” [सं. का. ५ प्र. १ अ. २] इति।  
पुरा कदाचित्प्रजापतिरेतमश्वमेतेषु लोकेष्वन्विष्य समानीतवान्।   तस्माद्विद्यमानमेव द्युलोकादिसंबन्धरूपं महिमानं मन्त्रो व्याचष्टे।   अतो नास्माभिर्वक्तव्यं किंचिदस्ति।  
मृदाक्रमणवेलायामश्वपादस्याधस्ताद्द्वेष्यविषयध्यानं विधत्ते— ‘वज्री वा एष यदश्वो दद्भिरन्यतोदद्भ्यो भूयाल्लोँमभिरुभयादद्भ्यो यं द्विष्यात्तमधस्पदं घ्यायोद्वज्रेणैवैनꣳ स्तृणुते’ [सं. का. ५ प्र. १ अ. २] इति।  
१७६८ वज्रसमानं दन्तवङ्क्तिद्वयमस्यास्तीत्यश्वो वज्री, तस्मादन्यतोदद्भ्य एकदन्त पङ्क्तियुक्तेभ्यो गवादिभ्योऽयमश्वो दद्भिर्भूयान्दन्तैरधिकः।   उभयादद्भ्यो दन्तपङ्क्तिद्वययुक्तेभ्यश्च गर्दभादिभ्योऽयमश्वो लोमभिः केसरैः पुच्छगतैश्च भूयान्।   अतस्तादृशस्याश्वस्याधस्पदं पादस्याधस्ताद्द्वेष्ये घ्याते सति, अश्वखुररूपेण वज्रेणैवैनं द्वेष्यं हिनस्ति।  
कल्पः ‘ उत्क्रामोदक्रमीदिति द्वाभ्यां मृत्खनादुदञ्चमश्वमुखत्क्रमय्य ’  इति।  
मृद्यस्मिन्प्रदेशे खन्यते स प्रदेशो मृत्खनः।   तस्मादश्वमुदङ्मुखत्वेन निर्गमयेत्।    तत्र प्रथमामृचमाह— उत्क्रामेति।   हे वाजिन्द्रविणोदा धनप्रदस्त्वं यजमानस्य महते सौभगाय सौभाग्याभिवृद्ध्यर्थमस्मादास्थानात्खननप्रदेशादुत्क्रामोद्गतो भव।   वयं पृथिब्याः सुमतावनुग्रहचित्ते स्याम तिष्ठेम।   कीदृशा वयम्।   अस्या उपस्थे पृथिव्या उपरि अग्निमग्निहेतुं मृदं खनिष्यन्तः खनितुमुद्युक्ताः अथ द्वितीयामाह— उदक्रमीदिति।   द्रविणोदा यामद्वारेण धनप्रदो वाजी तथैवान्नप्रद इयर्तीत्यर्वा गमनकुशल इत्यर्थः।   तादृशोऽयमश्वः स्थानादस्मादुदक्रमीत्।   स उत्कान्तोऽश्वः सुकृतमाक्रमणेन विरुद्धान्राक्षसादीनपहत्य सुष्ठु कृतं पृथिव्याः संवन्धिनं लोकं खननप्रदेशमकः कृतवान्।   ततः प्रदेशादग्निमग्नियोग्यां भूमिं मृदं खनेम कीदृशमग्निं सुप्रतीकं सुमुखम्।   ये खनितारो वर्य ते कीद्दशाः, सुवरधिरुहाणाः स्वर्गेऽधिरोहणकामाः।   कीदृशे स्वर्गे, उत्तमे सुखयुक्ते नाके कं सुखमकं दुःखं तद्रहिते।   तदिदं मन्त्रद्वयं विनियुङ्क्ते— “उत्क्रामोदक्रमीदिति द्वाभ्यामुत्क्रमयति प्रतिष्ठित्या अनुरूपाभ्यां तस्मादनुरूपाः पशवः प्र जायन्ते” [सं. का. ५ प्र. १ अ. ३] इति।  
मन्त्रयोरादावुत्क्रमणाभिधानादनुष्ठेयार्थं प्रत्यनुरूपत्वम्।  
कल्पः—“अपो देवीरुप सृजेत्यश्वस्य पदेऽप उपसृज्य” इति।   पाठस्तु– अपो देवीरिति।   देवीर्दवनशीला अप उपसृज्य।   अस्मिन्खननप्रदेशेऽ-हमुपसृजामि।   कीदृशीरपः।   मधुमतीर्मधुराः।   किमर्थम्।   अयक्ष्माय प्रजाभ्यः   १७६९ प्रजानामारोग्याय।   तासां प्रक्षिप्तानामपां स्थानादस्मात्प्रदेशात्सुपिप्पलाः शोभन फला ओषधय उज्जिहतामुत्पद्यान्ताम्।   अनेन मन्त्रेणोदकसेचनं विधत्ते— “अप उप सृजति यत्र वा आप उपगच्छन्ति तदोषधयः प्रति तिष्ठन्त्योषधीः प्रतीतिष्ठन्तीः पशवोऽनु प्रति तिष्ठन्ति पशून्यज्ञो यज्ञं यजमानो यजमानं प्रजास्तस्मादप उप सृजति प्रतिष्ठित्यै” [सं. का. ५ प्र. १ अ. ३] इति।  
अपामोषधीनां पशूनां यज्ञस्य यजमानस्य प्रजानां चोत्तरोत्तरप्रतिष्ठा पूर्वपूर्वाधीनेति प्रसिद्धम्।   तस्मात्सर्वप्रतिष्ठार्थमप उपसृजेत्।  
कल्पः—“ पदे हिरण्यं निधाय जिघर्म्यग्निमा त्वा जिघर्मीति मनस्वतीभ्यामे कामाहुतिं हिरण्ये हुत्वा ” इति।   तत्र प्रथमामृचमाह— जिघर्म्यग्निमिति।   अहमग्निं मनसा घ्यायन्घृतेन जिघार्मि क्षारयामि दीपयामि वा।   कीदृशमग्निम्।   विश्वा भुवनाति प्रतिक्ष्यन्तं सर्वषु लोकेषु प्रत्येक निवसन्तम्।   तिरश्चा पृथुं तिर्यक्प्रमाणेन विस्तृतं, वयसा बृहन्तं वयउपलक्षितेन कालेन प्रौढम्।   पृथुंमित्यनेन बहुदेशव्याप्तिः, वयसेत्यनेन च बहुकालव्याप्तिरुक्ता।   किंच, यदन्नं व्यचिष्ठमतिशयेन विविधमञ्चनं गमनं पूजनं वा यस्य तद्व्याचिष्ठं भक्ष्यभोज्यादिरूपेण बहुविधं स्वादुत्वेन पूज्यं चेत्यर्थः।   तादृशमन्नं रभसं शीघ्रमेव विदानं लभमानम्।   अथ द्वितीयामाह— आ त्वा जिघर्मीति।   हेऽग्ने त्वामाजिघर्मि वचसा मन्त्रेणानेन घृतेन सर्वतः क्षारयामि।   अरक्षसा मनसा क्रौर्यरहितेन चित्तेन तद्घृतं जुषस्व।   अप-मग्निमर्यश्रीर्मर्यैराश्रयणीयः।   स्पृहयद्वर्णो यजमानैः स्पृहणीयरूपः।   नाभिमृशे-ऽभिमर्शनं कर्तुं न शक्यः।   तनुवा जर्हृषाणो घृतपानपुष्टेन शरीरेणात्यन्तं हृष्टः।   ईदृशमग्निं त्वामाजिघर्मीति योजना।   आभ्यां मन्त्राभ्यां हिरण्ये होमं विधत्ते— “यदध्वर्युरनग्नावाहुतिं जुहुयादन्धोऽध्वर्युः स्याद्रक्षाꣳसि यज्ञꣳहन्युर्हिर-ण्यमुपास्य जुहोत्यग्निवत्येव जुहोति नान्धोऽध्वर्युर्भवति न यज्ञꣳ रक्षाꣳ सि घ्नन्ति”   [सं. का. ५ प्र. १ अ. ३] इति।  
अग्निरहितभूप्रदेशे होमेनाध्वर्युरन्धो भवति।   होमाधिकरणस्याग्नेर-दर्शनात्।      १७७० एतदेव च्छिद्रमुपलभ्य रक्षांसि यज्ञं विनाशयेयुः।   अत एतद्दोषपरिहाराय भूमौ हिरण्यं निधाय तस्मिञ्जुहुयात्।   तथा सति हिरण्यस्याग्निसदृशत्वादयं प्रदेशोऽ–ग्निमानेव भवतीति नोक्तदोषद्वयम्।  
प्रथममन्त्रस्य प्रथमपादे मनःशब्दस्योपयोगं दर्शयति— “जिघर्म्यग्निं मनसा घृतेनेत्याह मनसा हि पुरुषो यज्ञमाभिगच्छति”   (सं. का. ५ प्र. १ अ. ३) इति।  
मनसा यज्ञाभिगमनं नाम यज्ञं करिष्य इत्येवंरूपः संकल्पः।  
द्वितीयपादस्य तात्पर्यं दर्शयति— “प्रतिक्ष्यन्तं भुवनानि विश्वेत्याह सर्वꣳह्येष प्रत्यङ्क्षेति” (सं. का. ५ प्र. १ अ. ३) इति।  
एषोऽग्निः सर्वं यजमानमुद्दिश्य प्रत्यङभिमुखः क्षेति निवसति।  
तृतीयपादे पृथुं बृहन्तमित्यनयोस्वात्पर्यं दर्शयति— “पृथुं तिरश्चा वयसा बृहन्तामित्याहाल्पो ह्येष जातो महान्भवति”   (सं. का. ५ प्र. १ अ. ३) इति।  
एषोऽग्निर्जातमात्रेणाल्पः पश्चादाहुतिभिर्वर्धमानो देशव्याप्त्या कालव्याप्त्या च महान्भवति।  
चतुर्थपादे व्यचिष्ठमिति पदेन सूचितं पूजार्थत्वलक्षणं स्वादुत्वं दर्शयति— “व्यचिष्ठमन्नꣳ रभसं विदानमित्याहान्नमेवास्मै स्वदयति” (सं. का. ५ प्र. १ अ. ३) इति।   वेदनं प्रशंसति— सर्वमस्मै स्वदते य एवं वेद ” (सं. का. ५ प्र. १ अ. ३ ) इति।  
द्वितीयमन्त्रस्य प्रथमपादे वचसेतिपदस्याभिप्रायं दर्शयति— “आ त्वा जिघर्मि वचसा घृतेनेत्याह तस्माद्यत्पुरुषो मनसाऽभिगच्छति तद्वाचा वदति” (सं. का. ५ प्र. १ अ. ३) इति।  
यस्मात्प्रथममन्त्रे मनसेत्युक्त्वा द्वितीयमन्त्रे वचसेत्युक्तं तस्माल्लोकेऽपि पुरुषो यत्कार्यं मनसा चिन्तयति तत्पश्चाद्वाचा वदति।  
१७७१ द्वितीयपादे रक्षोनिषेधवाचिशब्दस्य तात्पर्यमाह— “अरक्षसेत्याह रक्षसामपहत्यै” [सं. का. ५ प्र. १ अ. ३] इति।  
तृतीयपादे मनुष्यैराश्रयणीयत्वेन वर्णस्य स्पृहणीयत्वेन चाग्नौ पूज्यत्वं संपाद्यत इति दर्शयति— मर्यश्रीः स्पृहयद्वर्णो अग्निरित्याहापचितिमेवास्मिन्दधाति ” (सं. का. ५ प्र. १ अ. ३ )  इति।   वेदनं प्रशंसति “अपचितिमान्भवति य एवं वेद” [सं. का. ५ प्र. १ अ. ३] इति।  
मन्त्रयोरुभयोर्मनः शब्दोपेतत्वे प्रशंसति— “मनसा त्वै तामाप्तुमर्हति यामध्वर्युरनग्नावाहुतिं जुहोति मनस्वतीभ्यां जुहोत्याहुत्योराप्त्यै” (सं. का. ५ प्र. १ अ. ३) इति।  
अनग्नौ हूयमानाऽऽहुतिर्मनसैव प्राप्तुमर्हति।   अग्नौ हुतेत्येवं मनसा संकल्पयितुं शक्यवात्।   तस्मादाहुत्योः प्राप्तये मनःशब्दयुक्ताभ्यामृग्भ्यां जुहुयात्।   मन्त्रद्वित्वं प्रशंसति— “द्वाभ्यां प्रतिष्ठित्यै” [सं. का. ५ प्र. १ अ. ३] इति।  
कल्पः—“ अपादाय हिरण्यं परि वाजपतिः कविरिति तिसृभिरभ्रिया मृत्खनं परिलिखति बाह्यां वर्षीयसीम् ” इति।   तत्र प्रथमामाह— परि वाजपतिरिति।   अयमग्निर्हव्यानि परितोऽक्रमीत्स्वीकृतवान्।   कीदृशोऽग्निः, वाजपतिरन्नस्य पालयिता।   किं कुर्वन्, दाशुषे हविर्दत्तवते यजमानाय रत्नानि दधद्रमणीयानि धनानि संपादयन्।   अथ द्वितीयामाह— परि त्वाऽग्न इति।   सहसि बले भवः सहस्यः ।   “सहसस्पुत्रो अद्भुतः”  इति श्रुत्यन्तरात्।   तादृशबलवन्हेऽग्ने वयं त्वां परिघीमाही परितः स्वी कुर्मः।   कीदृशं त्वां, पुरमसकृदपेक्षितफलानां पूरयितारं, विप्रं ब्राह्मणजात्यभिमानिनं देवं, घृषद्वर्णं घृषन्वैरिणां घर्षयिता वर्णः स्वरूपविशेषो यस्यासौ घृषद्वर्णस्तं,   १७७२ दिवेदिवे प्रतिदिने भङ्गुरावतो भेत्तारं भञ्जनीयं पापं भङ्गुरं तदस्यास्तीति भङ्गुरावन्विघातको रक्षसादिस्तस्य विनशयितारम्।   अथ तृतीयामाह-- त्वमग्ने द्युभिरिति।   हेऽग्ने त्वं द्युभिः स्वर्गैर्निमित्तभूतैस्तव तत्र यागशालासु जायसे।   किंच, त्वमाशुशुक्षणिरार्द्रां भूमिं शीघ्रमेव शोषयिता जायसे।   त्वमद्भ्यो वर्षधाराभ्योऽशनिरूपेण जायसे।   त्वमश्मनस्परि पाषाणस्यो पाषाणान्तरसंघट्टनेन जायसे।   त्वं वनेभ्यो दावाग्निरूपेण जायसे।   ओषधिकार्येभ्यो भेषजेभ्यस्त्वं जायसे।   यद्वा वंशद्वयसंघर्षणादिभ्यो जायसे।   नृणां नृपते सर्वेषामपि मनुष्याणां पालक त्वं गृहेगृहे शुचिःशद्धिहेतुः सञ्जायसे।   ‘पुर्नदाहेन मृन्मयम्’ इत्यादिस्मृतेः ।   एतैर्मन्त्रैः साध्यं परिलेखनं विधत्ते— “यज्ञमुखेयज्ञमुखे बै क्रियमाणे यज्ञꣳ रक्षाꣳ सि जिघाꣳ सन्त्येतर्हि खलु वा एतद्यज्ञमुखं यर्ह्येनदाहुतिरश्नुते परि लिखति रक्षासामपहत्यै ” [सं. का. ५ प्र. १ अ. ३ ] इति।  
यज्ञस्य मुखं प्रारभ्भो यज्ञमुखं, यदा यदा यज्ञः प्रारभ्यते तदा तदा रक्षांस्यागत्य यज्ञं हन्तुमिच्छन्ति।   एवं च सत्यत्राप्यश्वपदाङ्कितमेतत्स्थानमाहुति-र्यदा प्राप्नेति तदानीमेतदेवाश्वपदस्थानं यज्ञप्रारम्भरूपं भवति।   अतोऽत्र प्राप्तानां रक्षसामपहत्यै परिलेखनं कुर्यात्।   तत्र मन्त्रत्रयं विनियुङ्क्ते— “तिसृभिः परि लिखति त्रिवृद्वा अग्निर्यावानेवाग्निस्तस्माद्रक्षाꣳ स्यप हन्ति” [सं. का. ५ प्र. १ अ. ३] इति।  
आहवनीयगार्हपत्यदक्षिणाग्निरूपेणाग्निस्त्रिगुणत्वम्।   सर्वस्मादप्ये-तस्मादग्ने रक्षसामपघातो मन्त्रत्रित्वेन संपद्यते।  
षरिवाजपतिरित्येतां विशेषाकारेण विधत्ते— “गायत्रिया परि लिखति तेजो वै गायत्री तेजसैवैनं परि गृह्णाति”   (सं. का. ५ प्र. १ अ. ३) इति।  
पादत्रयोपेतत्वादियं गायत्री।   तस्याश्चाग्निना सह प्रजापतिमुखादुत्पन्न- त्वात्तेजस्त्वम्।   एनमाग्निपदेशम्।   त्वमग्ने द्युभिरित्येतां विधत्ते—  १७७३ “त्रिष्टुभा परिलिखतीन्द्रियं वै त्रिष्टुगिन्द्रियेणैवैनं परि गृह्णाति” [सं. का. ५ प्र. १ अ. १] इति।   परि त्वाऽग्न इत्येतां विधत्ते— “अनुष्टुभा परि लिखत्यनुष्टप्सर्वाणि छन्दाꣳसि परिभूः पर्याप्त्यै” (सं. का. ५ प्र. १ अ. ३) इति।  
वाग्रूपेयमनुष्टुत्सर्वाणि च्छन्दांसि परितो भवति व्याप्नोतीति परिभूः।   अतः सेयं पर्याप्त्यै संपद्यते।  
अस्या अनुष्टुभः पाठप्राप्तं मन्त्रद्वयमध्यवर्तित्वं प्रशंसति— “मध्यतोऽनुष्टुभा वाग्वा अनुष्टुप्तस्मान्मध्यतो वाचा वदामः” (सं. का. ५ प्र. १ अ. ३) इति।  
अनुष्टुभा परिलिखतीति शेषः।   यस्माद्वाग्रूपाऽनुष्टुब्मध्यतः पठिता तस्माद्वयमपि मुखमध्यवर्तिजिह्वासाध्यया वाचा संभाषणं कुर्मः।  
गायत्रीत्रिष्टुभोः पाठप्राप्तमाद्यन्तरूपत्वं प्रशंसति— “गायत्रिया प्रथमया परि लिखत्यथानुष्टुभाऽथ त्रिष्टुभा तेजौ वै गायत्री प्रज्ञोऽनुष्टुगिन्द्रियं त्रिष्टुप्तेजसा चैवेन्द्रियेण चोभयतो यज्ञं परि गृह्णाति” (सं. का. ५ प्र. १ अ. ३) इति।  
पूर्व प्रशस्ताऽपि मध्यवर्तिन्यनुष्टुप्पुनरपि पार्श्वस्थाभ्यां सह प्रशस्यते।   यज्ञनिष्पादकवाग्रूपत्वादनुष्टुभो यज्ञत्वम्।   तस्मादुभयतो गायत्रीत्रिष्टुभोः पाठेन मध्यवर्तिनं यज्ञमेव तेजसा चैवेन्द्रियेण चोभयतः परिगृहतिवान्भवति।  
अत्र विनियोगसंग्रहः— इमां रज्जुं समादाय प्रतू तुरगबन्धनम्।  
युञ्जा गर्दभमाबन्ध्य योगे यान्ति त्रिभिर्मृदम्।  ।  
इमोन्तादग्निमित्यादेर्गमने द्वेष्यमन्त्रणम्।  
ष्यामोन्तेन वपा जप्या रामोन्ताद्द्वेष्यमन्त्रणम्।  ।  
अन्वग्नि गच्छेदागत्य द्वाभ्यामाक्रमयेद्भुवम्।  
द्यौस्तेऽश्वपृष्ठं संमार्ष्टि ह्युत्क्रा द्वाभ्यी तदुत्क्रमः।  ।  
१७७४ अपः पदेऽपो निनयेज्जिघद्वाभ्यां जुहोति हिः।  
परित्रिभिः परिलिखेदेकविंशतिरिरिताः।  ।  
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वे-दीयतैत्तिरीयसंहिताभाष्ये चतुर्थकाण्डे प्रथमप्रपाठके  द्वितीयोऽनुवाकः ।  ।   २ ।  ।  
[अथ चतुर्थाष्टके प्रथमप्रपाठके तृतीयोऽनुवाकः]।  
## चतुर्थाष्टके प्रथमप्रपाठके तृतीयोऽनुवाकः

दे॒वस्य॑ त्वा सवि॒तुः प्र॑स॒वे॑ऽश्विनो॑र्बा॒हुभ्यां॑ पू॒ष्णो हस्ताभ्यां पृथि॒व्याः स॒धस्थे॒ऽग्निं पु॑री- ष्य॑माङ्गिर॒स्वत्ख॑नामि।   ज्योति॑ष्मन्तं त्वाऽग्ने सु॒प्रती॑क॒मज॑स्रेण भा॒नुना॒ दीद्या॑नम्।   शि॒वं प्र॒जाभ्योऽहिंꣳ॑सन्तं पृथि॒व्याः स॒धस्थे॒ऽग्निं पु॒री॑ष्य॑मङ्गिर॒स्वत्ख॑नामि।   अ॒पां पृ॒ष्ठम॑सि स॒प्रथा॑ उ॒र्व॑ग्निं भ॑रि॒ष्यदप॑रावपिष्ठम् ।   वर्ध॑- मानं म॒ह आ च॒ पुष्क॑रं दि॒वो मात्र॑या वरि॒णा प्र॑थस्व।   शर्म॑ च स्थः (१) वर्म॑ च स्थो॒ अच्छि॑द्रे बहु॒ले उ॒भे।   व्यच॑स्वती॒ सं व॑साथां भ॒र्तम॒ग्निं पु॑री॒ष्य॑म्।   सं व॑साथाꣳ सुव॒र्विदा॑ स॒मीची॒ उर॑सा॒ त्मना॑।   अ॒ग्निम॒न्तर्भ॑रि॒ष्यन्ती॒ ज्योति॑ष्मन्त॒मज॑स्र॒मित्।   पु॒री॒ष्यो॑ऽसि वि॒श्व- भ॑राः।   अथ॑र्वा त्वा प्रथ॒मो निर॑मन्थदग्ने।  
त्वाम॑ग्ने॒ पुष्क॑रा॒दघ्यथ॑र्वा॒ निर॑मन्थत।   मू॒र्घ्नो  १७७५ विश्व॑स्य वा॒घतः॑।   तमु॑ त्वा द॒घ्यङ्ङृषिः॑ पु॒त्र ई॑धे [२] अथ॑र्व॑णः वृ॒त्र॒हणं॑ पुरंद॒रम्।   तमु॑ त्वा पा॒थ्यो वृषा॒ समी॑धे दस्यु॒हन्त॑मम्।   ध॒नं॒ज॒यꣳ रणेर॑णे।   सीद॑ होतः॒ स्व उ॑ लो॒के चि॑कि॒त्वा- न्त्सा॒दया॑ य॒ज्ञꣳ सु॑कृ॒तस्य॒ योनौ॑।   दे॒वा॒वीर्दे॒वा- न्ह॒विषा॑ यजा॒स्यग्ने॑ बृ॒हद्यज॑माने॒ वयो॑ धाः।  नि होता॑ होतृ॒षद॑ने॒ विदा॑नस्त्वे॒षो दी॑दि॒वाꣳ अ॑स- दत्सु॒ दक्षः॑।   अद॑ब्धव्रतप्रमति॒र्वसि॑ष्ठः सहस्रंभ॒रः शुचि॑जिह्वो अ॒ग्निः।   सꣳ सी॑दस्व म॒हाꣳ अ॑सि॒ शोच॑स्व [३] दे॒व॒वीत॑मः।   वि धू॒मम॑ग्ने अरु॒षं मि॑येघ्य सृ॒ज प्र॑शस्त दर्श॒तम्।   जनि॑ष्वा॒ हि जेन्यो॒ अग्रे॒ अह्नाꣳ हि॒तो हितेष्व॑रु॒षो वने॑षु।  
दमे॑ दमे स॒प्त रत्ना॒ दधा॑नो॒ऽग्निर्होता॒नि ष॑सादा॒ यजी॑यान् (४ ) (स्थ॒ ई॒धे॒ शोच॑स्व स॒प्तविꣳ॑शतिश्च)।  
इति कृष्णयजुर्वेदीयतैत्तिरीयसंहितायां चतुर्थाष्टके प्रथमप्रपाठके तृतीयोऽनुवाकः ।  ।   ३ ।  ।  
[अथ चतुर्थकाण्डे प्रथमप्रपाठके तृतीयोऽनुवाकः]।  
## चतुर्थकाण्डे प्रथमप्रपाठके तृतीयोऽनुवाकः

***द्वितीये मृदाक्रमणमुक्तम्।   अथ तृतीये खननमभिधीयते।  
कल्पः-‘ देवस्य त्वा सवितुः प्रसव इति द्वाभ्यां खनति ” इति।  
प्रथममन्त्रपाठस्तु देवस्य त्वेति।   स्पष्टोऽर्थः ।   द्वितीयमन्त्रपाठस्तु— ज्योतिष्मन्तमिति।   हेऽग्ने पृथिव्याः सघस्थ उपरिप्रदेशे पुरीष्यं पांसुयोग्यमाग्निं त्वामङ्गिरस इवाहं खनामि।   कीदृशं त्वां ज्योतिष्मन्तं ज्वालायुक्तं, सुप्र-  १७७६ तीकं सुमुखम्, अजस्रेण भानुना दीद्यानं निरन्तरं वर्तमानेन रश्मिना  प्रकाशमानं प्रजाम्यः प्रजोपकारार्थं शिवं शान्तमत एवाहिंसन्तं हिंसामकुर्वन्तम्।  
एतन्मन्त्रद्वयसाध्यं स्वननं विधत्ते— ‘देवस्य त्वा सवितुः प्रसव इति खनति प्रसूत्या अथो धूममेवैतेन जनयति ज्योतिष्मन्तं त्वाऽग्ने सुप्रतीकमित्याह ज्योतिरेवैतेन जनयति’ (सं. का. ५ प्र. १ अ. ४) इति।  
प्रथममन्त्रे सवितुः प्रसव इत्युच्चारणं प्रेरणाय संपद्यते।   किंचैतेन मन्त्रेण धूममेवोत्पादयति न तु ज्वालां, तस्माद्द्वितीयमन्त्रादौ ज्योतिष्मन्तमित्येतेन शब्देन ज्योतिर्जनयत्येव।  
तस्य मन्त्रस्य द्वितीयार्धे शिवशब्दतात्पर्यं दर्शयति— ‘सोऽग्निजातः प्रजाः शुचाऽपर्यंत्तं देवा अर्धर्चेनाशमयञ्छिवं प्रजाभ्योऽहिꣳ सन्तमित्याह प्रजाभ्य एवैनꣳ शमयति’ [सं. का. ५ प्र. १ अ. ४] इति।  
ज्वालासहित उत्पन्नमात्रेणैव प्रजाः सर्वाः संतापेनायोजयत्तं तादृशमाग्निं शिवमित्याद्यर्धर्चेन देवाः शान्तमकुर्वन्।   तस्मादस्यार्धर्चस्य पाठेन प्रजोपकारायैवैनं शान्तं करोति।   मन्त्रद्वित्वं प्रशंसति— ‘द्वाभ्यां खनति प्रतिष्ठित्यै’ [सं. का. ५ प्र. १ अ. ४] इति।  
कल्पः—‘ अपां पृष्ठमसीति पुष्करपर्णमाहृत्यैव विवेष्ट्य ’ इति।  
मृदं प्रक्षेप्तुं पुटिकां कृत्वेत्यर्थः।   पाठस्तु— अपां पृष्ठमिति।   हे पुष्करपर्ण त्वमपां पृष्ठमसि पृष्ठवदुपरिभागे वर्तमानमसि।   कीदृशं त्वम्।   सप्रथाः सविस्तारमत एवोर्वग्निं भरिष्यदग्नि-साधनमृदं बहुलं यथा भवति तथा भरितुं समर्थम।   अपरावपिष्ठं परावपो विनाशः अतिशयेन तद्रहितम्।   वर्धमानमप्संबन्धाद्दिने दिने वृद्धियुक्तं, महो निर्लेपत्वाद्युक्त्या पूजनीयं, पुष्करमग्निनिष्पादनद्वारा पुष्टिकरं, तादृशं त्वं मात्रया परिमाणेन दिवो वरिणाऽऽकाशादप्याधिक्येनाऽऽसमन्तात्प्रथस्व विस्तृतो भव।  
तमेतं मन्त्रं विनियुङ्क्ते—  १७७७ “अपां पृष्ठमसीति पुष्करपर्णमा हरत्यपां वा एतत्पृष्टं यत्पुष्करपर्णꣳ रूपेणैवनदा हरति” (सं. का. ५ प्र. १ अ. ४) इति।  
अपामुपरिवर्तमानत्वस्य विद्यमानस्यैवार्थस्याभिधायित्वादनुरूपेणैव मन्त्रेणैनत्पुष्करपर्णमाहरति।  
कल्पः—“ शर्म च स्थो वर्म च स्थ इति द्वाभ्यामुत्तरेण मृत्खनं कृष्णाजिनं प्राचीनग्रीवमुत्तरलोमाऽऽस्तृणात्युपरिष्टात्पुष्करपर्णमुत्तानम् ” इति।  
प्रथममन्त्रपाठस्तु— शर्म च स्थ इति।   हे कृष्णाजिनपुष्करपर्णे उभे युवां शर्म च स्थः सुखकारिणी अपि भवथः।   तथा वर्म च स्थः कवचवद्रक्षके अपि भवथः।   कीदृशे, अच्छिद्रे छिद्ररहिते बहुले विस्तीर्णे व्यचस्वती आच्छादनप्रकारवती पुटिकादिसदृशे इत्यर्थः।   तथाविधे युवां संवसाथां सम्यङ्मृदमाच्छादयतम्।   ततः पुरिष्यमग्निं भर्तं धारयतम्।   द्वितीयमन्त्रपाठस्तु— सं वसाथामिति।   हे कृष्णाजिनपुष्करपर्णे युवां त्मना स्वयमेव परनिरपेक्षे सती उरसोरःसदृशेन भवतीयस्वरूपेण संवसाथां सम्यगाच्छ-वयतम्।   कीदृशे, युवां, सुवर्विदा स्वर्गविदे स्वर्गलाभसाधने इत्यर्थः।   समीची मृद्धन्धनायानुकूले अजस्रमिन्निरन्तरमेव ज्योतिष्मन्तमग्निमन्तः स्वोदरे भरिष्यन्ती धारयिष्यन्ती।   अनेन मन्त्रद्वयेन साध्यं पुष्करपर्णस्य प्रसारणमुत्तरत्र विधातुमादौ पुष्करपर्णे मृदः संभरणं विधत्ते— “पुष्कस्पर्णेन सं भरति योनिर्वाऽग्नेः पुष्करपर्णꣳ सयोनिमेवाग्निꣳ सं भरति” [सं. का. ५ प्र. १ अ. ४] इति।  
पुष्करपर्णस्याग्निस्थानत्वमारुणकेतुकचयने समाम्नातम् – “जानुद-घ्नीमुत्तर वेदीं खात्वा।   अपां पूरयित्वा गुल्फदघ्नम्।   पुष्करपर्णैः पुष्करदण्डैः पुष्करैश्च सꣳस्तीर्य।   तस्मिन्विहायसे।   अग्निं प्रणीयोपसमाधाय” इति।   अतः पुष्करपर्णस्याग्नियोनित्वात्सयोगनिमेवाग्निं संभृतवान्भवति।  
२२३  १७७८ पुष्करपर्णवत्तेनैव मन्त्रद्वयेन कृष्णाजिनस्याऽऽस्तरणं विधातुमादौ कृष्णाजिने मृदः स्थापनं विधत्ते-- ‘कृष्णाजिनेन सं भरति यज्ञो वै कृष्णाजिनं यज्ञेनैव यज्ञꣳ सं भरति’ (सं. का. ५ प्र. १ अ. ४) इति।  
कृष्णजिनस्य यज्ञरूपत्वं दर्शपूर्णमासप्रकरणेऽवगम्यते—‘ यज्ञो देवेभ्यो निलायत।   कृष्णो रूपं कृत्वा।   यत्कृष्णाजिने हविरध्यवहन्ति।   यज्ञादेव तद्यज्ञं  प्रयुङ्क्ते’ इति।   तद्वदत्रापि कृष्णाजिनरूपेण यज्ञेनैवाग्निरूपं यज्ञं संभरति।  
चर्मान्तरपरित्यागेन कृष्णाजीनस्वीकारे कारणं दर्शयति— ‘यद्ग्राम्याणां पशूनां चर्मणा संभरेद्ग्राम्यान्पशूञ्छुचाऽर्पयेत्कृष्णा-जिनेन सं भरत्यारण्यानेव पशूञ्छुचाऽर्पयति तस्मात्समावत्पशूनां प्रजायमानानामारण्याः पशवः कनीयाꣳसः सुचा ह्यर्ताः’ (सं. का. ५ प्र. १ अ. ४) इति।  
ग्राम्यपशूनां गवादीनां चर्मण्यग्निसंभरणे गवादयः संतापेन संयोजिता भवन्ति।   कृष्णाजिनेन संभरणे त्वारण्या एवं पशवः संतापेन योज्यन्ते ।   यस्मादेवं तस्माल्लोकेऽपि चतुष्पात्त्वाद्याकारसाम्येन प्रजायमानानां पशूनां मध्ये ग्राम्यः श्रेष्ठा आरण्या एव कनिष्ठाः ।   यस्मात्ते शुचर्ता शुचं प्राप्तास्तस्मात्तेषां कनिष्ठत्वं युक्तम्।   नहि ग्राम्यगवादय इव शालाप्रवेशनभक्ष्य प्रदानादिभिरारण्या पोष्यन्ते सेयं तेषां शोकप्राप्तिः।  
तस्य कृष्णाजिनस्य लोम्नामुपरि संभरणं विधत्ते— ‘लोमतः सं भरत्यतो ह्यस्य मेध्यम’ [सं. का. ५ प्र. १ अ. ४] इति।  
यस्मादस्य कृष्णाजिनस्थात इदं लोमयुक्तं स्थानं मध्यं तस्मात्तत्र संभरेत्।  
इदानीमुक्तसंभरणसिद्धये पूर्वोक्तमन्त्रद्वयसाध्यमुभयास्तरणं विधत्ते— ‘कृष्णाजिनं च पुष्करपर्णं च सꣳस्तृणातीयं वै कृष्णाजिनमसौ पुष्कर-पर्णमाभ्यामेवैनमुभयतः परि गृह्णाति’ (सं. का. ५ प्र. १ अ. ४) इति।  
१७७९ कृष्णाजिनपुष्करपर्णयोरधरोत्तरभावेन लोकद्वयरूपत्वम्।  
कल्पः—‘ पुरीष्योऽसि विश्वभरा इति मृत्खनमभिमन्त्र्य ’ इति।   पाठस्तु— पुरीष्योऽसीति।   हे खननप्रदेश त्वं पुरीप्योऽसि पुरीषस्य बहुलस्य पांसोर्योग्योऽसि।   अत एव विश्वभरा असि।   विश्वं कृत्स्नमुखारूपं विभर्ती विश्वभराः ।   हेऽग्नेऽथर्वाख्य ऋषिः प्रथम इतरेभ्यः पूर्वभावी संस्त्वां मिरमन्थन्निःशेषेण मथितवान्।  
अत्राथर्वणः प्रथमनिर्मथनं नाम प्रथमदर्शनमित्यभिप्रायं दर्शयति— ‘अग्निर्देवेभ्यो निलायत तमथर्वाऽन्वपश्यदथर्वा त्वा प्रथमो निरमन्थदग्न इत्याह य एवैनमन्वपश्यत्तेनैवैनꣳ सं भरति’ (सं. का. ५ प्र. १ अ. ४) इति।  
अन्वपश्यदन्विष्य दृष्टवान् कल्पः—‘ त्वामग्ने पुष्करादधीति कृष्णाजिने पुष्करपर्णे च संभरति चतसृभिस्तिसृभिर्वा गायत्रीमिर्ब्राह्मणस्य त्रिष्टुग्मी राजन्यस्य ’ इति।  
यद्यप्यत्र त्वामग्न इत्यादिकास्तिस्र एव गायत्र्यः समाम्नाता तथाऽपि चतुष्ट्वपक्षे पुरीष्योऽसि विश्वभरा इत्यनेन पूर्वोक्तेन मन्त्रेण सह संख्या पूरणीया।   पुरीष्योऽसीत्ययं मन्त्रः पूर्वं व्याख्यातः।   द्वितीयमन्त्रपाठस्तु— त्वामग्न इति।   हेऽग्नेऽथर्वाख्य ऋषिः पुष्करादधि पद्मपत्रस्योपरि त्वां निरमन्थत निःशेषेण मथितवान्।   अत एव पञ्चमकाण्डे ब्राह्मणमाम्नातम्—‘पुष्करपर्णे ह्येनमुपश्रितमविन्दत्’ इति।   कीदृशात्पुष्करात्।   मूर्ध्न उत्तमाङ्गव-त्प्रशस्ताद्विश्वस्य वाधतः सर्वस्य जगतो वाहकात्।   इदं हि पुष्करपर्णमग्नि-मन्थनयज्ञनिष्पादनादिद्वारा सर्वं जगन्निर्वहति।   तृतीयमन्त्रपाठस्तु— तमु त्वा दघ्यङ्ङिति।   हेऽग्नेऽथर्वणः पुत्रो दध्यङ्नामक ऋषिस्तमु त्वेधे तमेव त्वां प्रज्वलितवान्।   कीदृशं त्वाम्।   वृत्रहणं वैरिनाशनं पुरंदरं रुद्ररूपेणासुरसंबन्धिनां त्रयाणां पुराणां विदारयितारम्।   चतुर्थमन्त्रपाठस्तु— तमु त्वा पाथ्य इति।   हेऽग्ने पाथ्यनामकः कश्चिदृषिस्तमु त्वा समीधे   १७८० तमेव त्वां प्रज्वालितवान्।   कीदृशः पाथ्यः।   वृषा श्रेष्ठः।   कीदृशं त्वाम्।   दस्युहन्तमं तस्कराणामतिशयेन हन्तारं, रणेरणे धनंजयं तेषु तेषु संग्रामेषु धनस्य जेतारम्।  
इत्थमिमा गायत्र्य उक्ताः ।   अथ त्रिष्टुभां चतसृणां मध्ये प्रथमामाह— सीद होतरिति।   हे होतर्होमनिष्पादक चिकित्वानभिज्ञस्त्वं स्वकीय एव स्थान उत्तरवेदिरूपे सीदोपविश ।   यज्ञं चेमं सुकृतस्य योनौ पुण्यकर्मणो योग्यस्थाने सादय स्थापय।   देवान्वेति कामयत इति देवावीर्देवप्रिय इत्यर्थः।   तादृशस्त्वं देवान्हविषा यजासि पूजयसि।   हेऽग्ने यजमाने बृहद्वयो दीर्घमायुर्धाः स्थापय।   अथ द्वितीयामाह— नि होतेति।   होतृषदने होमनिष्पादकस्य योग्यस्थान उत्तरवेदिरूपेऽग्नि- र्नितरामसदत्सम्यगुपविष्टवान्।   कीदृशोऽग्निः ।   होता देवानामाहवाता, विदानः स्थानाभिज्ञः, त्वेषो दीतीप्तिमान, दीदिवान्देवेभ्यो हविषो दाता, सुदक्षोऽत्यन्त-कुशलः।   अदब्धव्रतप्रमतिरदब्धेऽविनाशिते व्रते कर्मणि प्रकृष्टा मतिर्यस्य स तथा विधः।   वसिष्ठोऽतिशयेन वासयिता।   सहस्रसंख्याकानि हवींपि भरति पोषयतीतिसहस्रंभरः।   शुचिः शुद्धा होमयोग्या जिह्वा ज्वाला यस्यासौ शुचिजिह्वः।  
अथ तृतीयामाह— सꣳसीदस्वेति।   हेऽग्ने त्वमस्मिन्पुष्करपर्णे संसीदस्व सम्यगुपविश।   त्वमनेकक्रतुत्वान्महानसि, देवान्वेति गच्छतीति देववीरतिशयेन देववीर्देव-वीतमः।   ता दृशस्त्वं शोचस्व दीप्यस्व।   हे मियेध्य मेधार्ह प्रशस्तोत्कृष्टाग्नेऽ-रुषभरोषणमनुग्रं दर्शतं द्रष्टुं शक्यं शान्तं धूमं विशेषेण सृज।   अथ चतुर्थीमाह— जनिष्वा हीति।   हेऽग्ने त्वमह्नामग्रे प्रभातकाले जनिष्वोत्पद्यस्व।   कीदृशस्त्वम्।   जेन्यो जयशीलः।   हितेषु हितो हविर्भुजो हे देवास्तुभ्यं हितमाचर- न्ति, ये च मनुष्या ऋत्विग्यजमानास्तुभ्यं हितमाचरन्ति, तेषु सर्वेषु हितेषु त्वमपिहितो भवसि।   वनेष्वरुषो नानाविधफलवृक्षोपेतेषु वनेषु कोपरहितो दावाग्निरूपेण वनानि न दहती(सी) त्यर्थः।   अयमग्निर्दमेदमे यजमानाञ्ज्वाला-विशेषान्सप्त संख्याकान्धारयमाणः।   अत एव सप्तजिह्व इति सर्वत्र प्रसिद्धः।  
१७८१ आथर्वणिकाश्चाऽऽमनन्ति— “काली कराली च मनोजवा च सुलोहिता या च सुधूम्रवर्णा।  
स्फुलिङ्गिनी विश्वरुची च देवी लेलायमाना इति सप्त जिह्वाः” ।  ।  इति।  ।  
स चाग्निर्होता देवानामाह्वाता यजीयानतिशयेन यष्टा।  
उक्तासु गायत्रीषु त्वामग्न इत्येतस्यां पुष्करादधीत्यस्यांशस्य तात्पर्यं दर्शयति— ‘त्वामग्ने पुष्करादधीत्याह षुष्करपर्णे ह्येनमुपश्रितमविन्दत्’ (सं. का. ५ प्र. १ अ. ४) इति।  
अथर्वा यदाऽग्निमन्विष्टवांस्तदानीं कस्मिंश्चित्पुष्करणर्णेऽवस्थितमेन-मग्नि लब्धवान्।   तस्मात्पुष्करादधीत्युक्तिर्युक्ता।  
अनन्तरमन्त्रे परित्यज्यान्यमृषिं दधीच एव स्वीकारे कारणं दर्शयति— ‘तमु त्वा दध्यङ्ऋषिरित्याह दध्यङ्वा आथर्वणस्तेजस्तेजस्व्यासीत्तेज एवस्मिन्दधाति’ (सं. का. ५ प्र. १ अ. ४) इति।  
अन्यत्र मन्त्रान्तरे दधीचो महिमा प्रपञ्चितः—‘ दघ्यङ्ह यन्मध्वाथर्व-णो वामश्वस्य शीर्ष्णा’ इत्यादौ।   तस्माद्दधीचस्तेजस्वित्वम्।  
उपरितनमन्त्रेण पाथ्यशब्देन दध्यङ्ङेव विवक्षितो नान्य इत्येतद्दर्शयति— ‘तमु त्वा पाथ्यो वृषेत्याह पूर्वमेवोदितमुत्तरेणाभि गृणाति’ [सं. का. ५ प्र. १ अ. ४] इति।  
यः पूर्वमन्त्रोक्तो दध्यङ्स एवात्र सन्मार्गवर्तित्वात्पाथ्य इत्युच्यते।   अतः पूर्वमन्त्रोदितमेवार्यमुत्तरेण मन्त्रेण प्रतिपादयति।  
एतैर्मन्त्रेः साध्यमग्निसंभरणं विधत्ते— ‘चतसृभिः सं भरति चत्वारि छन्दाꣳसि छन्दोभिरेव’ [सं. का. ५ प्र. १ अ. ४] इति।  
त्वामग्न इत्याद्यास्तिस्रस्ततः।   पूर्वा पुरीष्योऽसीत्येका, तदेवं चतस्रः।   गायत्री   १७८२ त्रिष्टुब्जगत्यनुष्टुगिति च्छन्दसां चतुष्ट्वम्।   अतः संख्यासाम्याच्छन्दोभिरेवाग्निः संभृतो भवति।   सीद होतरित्यादीनां त्रिष्टुभां चतुष्ट्वम्।   अत्रापि चतसृभिः संभरतीति विधिर्योजनीयः।  
गायत्रीणां त्रिष्टुभां चाधिकारिभेदेन व्यवस्थां विधत्ते— ‘गायत्रीभिर्ब्राह्मणस्य गायत्रो हि ब्राह्मणस्रिष्टुग्भी राजन्यस्य त्रैष्टूभो हि राजन्यः’ [सं. का. ५ प्र. १ अ. ४] इति।  
मुखजत्वसाम्येन ब्राह्मणो गायत्रो बाहुजत्वसाम्येन राजन्यस्रै टुभः।  
अथ काम्यं समुञ्चयं विधत्ते— ‘यं कामयेत वसीयान्त्स्यादित्युभयीभिस्तस्य सं भरेत्तेजश्चैवास्मा इन्द्रियं च समीची दधाति’ [सं. का. ५ प्र. १ अ. ४] इति।  
तत्र गायत्रीभिस्तेजः प्राप्तिस्त्रिष्टुग्भिरिन्द्रियप्राप्तिः।  
संमुञ्चितमन्त्रगतामष्टत्वसंख्यां प्रशंसति— ‘अष्टामिः सं भरत्यष्टाक्षरा गायत्री गायत्रोऽग्निर्यावानेवाग्निस्तꣳ सं भरती’ [सं. का. ५ प्र. १ अ. ४] इति।  
चतस्रस्रिष्टुभः इत्येकं क्रमेण प्रशंसति— ‘सीद होतरित्याह देवता एवास्मै सꣳ सादयति नि होतेति मनुष्यान्त्सꣳ सीदस्वेति वयाꣳसि जनिष्ट्वा हि जेन्यो अग्रे अह्नामित्याह देवमनुष्यानेवास्मै सꣳ सन्नान्त्र जनयति’ (सं. का. ५ प्र. १ अ. ४) इति।  
सीद होतरित्येतस्यां प्रथमायां त्रिष्टुभि देवावीरिति पदेन वेवतानां संसादनं सूचितम्।   यद्वा देवान्हविषा यजासीत्यनेन तत्सूचितम्।   निहोतेत्यस्यां द्वितीयायां त्रिष्ठुभि होतृषदन इति पदेन होत्रादीनां मनुष्याणां संसादनं सूचितम्।   सꣳ सीदस्वेत्यस्यां तृतीयायां त्रिष्टुभि धूमं विसृचेत्बेवमन्तरिक्षगामिना (णा) धूमेनान्तरिक्षचारिणां पक्षिणां सृचितत्वात्तेषां संसादनमुक्तम्।   जनिष्वेत्यस्यां चतुर्थ्यां त्रिष्टुभि जनिष्वेत्युत्पादनस्य सूचितत्वात्पूर्वोक्तान्संसन्नान्देवान्मनुष्यां-स्तदुपलक्षितानि वयांसि च प्रकर्षेण जनयति।   अत्र विनियोगसंग्रह—  १७८३ देव द्वाभ्यां खनेच्चापां पद्मपत्रं समाहरेत्।  
शमं द्वाभ्यां चर्मपत्रे स्तृणात्यथ पुरीष्यतः।  ।  
चतुष्टय्या संभरति विप्रस्य क्षत्त्रियस्य तु।  
सीदत्यादिचतुष्केण मन्त्रा द्वादश वर्णिताः।  ।  
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वे-दीयतैत्तिरीयसंहिताभाष्ये चतुर्थकाण्डे प्रथमप्रपाठके  तृतीयोऽनुवाकः ।  ।   ३ ।  ।  
[अथ चतुर्थकाण्डे प्रथमप्रपाठके चतुर्थोऽनुवाकः]।  
## चतुर्थकाण्डे प्रथमप्रपाठके चतुर्थोऽनुवाकः

सं ते॑ वा॒युर्मा॑तरिश्वा॑ दधातूत्ता॒नायै॒ हृद॑यं॒ यद्बिलि॑ष्टम्।   दे॒वानां॒ यश्चर॑ति प्रा॒णथेन त- स्मै॑ च देवि॒ वष॑डस्तु॒ तुभ्य॑म्।   सुजा॑तो॒ ज्योति॑षा स॒ह शर्म॒ वरू॑थ॒माऽस॑दः॒ सुवः॑।  
वासो॑ अग्ने वि॒श्वरू॑प॒ꣳ सं व्य॑यस्व विभाव- सो।   उदु॑ तिष्ठ स्वध्व॒रावा॑ नो दे॒व्या कृ॒पा।  
दृ॒शे च॑ भा॒सा बृ॑ह॒ता सु॑शु॒क्वनि॒राऽग्ने॑ याहि सुश॒स्तिभिः॑ [१] ऊ॒र्ध्व ऊ॒ षु ण॑ ऊ॒तये॒ तिष्ठा॑ दे॒वो न स॑वि॒ता।   ऊ॒र्ध्वो वाज॑स्य॒ स- नि॑ता॒ यद॒ञ्जिमि॑र्वा॒घाद्भि॑र्वि॒ह्वया॑महे ।   स जा॒तो गर्मो॑ असि॒ रोद॑स्यो॒रग्ने॒ चारु॒र्विभृ॑त॒ औष॑धीषु।   चि॒त्रः शिशुः॒ परि॒ तमाꣳस्य॒-  क्तः प्र मा॒तृभ्यो॒ अधि॒ कनि॑क्रदद्गाः।   स्थि॒  १७८४ रो भ॑व व॒ड्वि॑ङ्ग आ॒शुर्भेव वा॒ज्य॑र्वन्।   पृ॒थु र्भ॑व सु॒षद॒स्त्वम॒ग्नेः पु॑रीष॒वाह॑नः ।   शि॒वो भ॑व (२) प्र॒जाभ्यो॒ मानु॑षीभ्य॒स्त्वमङ्गिरः।  
मा द्यावा॑पृथि॒वी अ॒भि शू॑शुचो॒ माऽन्तरि॑क्षं॒ मा व॒नस्पती॑न्।   प्रैतु॑ वा॒जी कनि॑क्रद॒न्नान॑- दद्रास॑भः॒ पत्वा॑।   भर॑न्न॒ग्निं पु॑री॒ष्यं॑ मा पा॒  द्यायु॑षः पु॒रा।   रासभो वां॒ कनिक्रद॒त्सुयु॑क्तो वृषणा॒ रथे॑।   स वा॑म॒ग्नि पु॑री॒ष्य॑मा॒शुर्दृ॒तो वा॑हदि॒तः।   वृषा॒ऽग्निं वृष॑णं॒ भर॑न्न॒पां गर्भꣳ॑ समु॒द्रिय॑म्।   अग्न॒ आ या॑हि (३) वी॒तय॑ ऋ॒तꣳ स॒त्यम्।   ओष॑धयः॒ प्रति॑ गृह्णीता॒ग्नि- मे॒तꣳ शि॒वमा॒यन्त॑म॒भ्यत्र॑ यु॒ष्मान्।   व्यस्य॒ न्विश्वा॒ अम॑ती॒रा॑तीर्नि॒षीद॑न्नो॒ अप॑ दुर्म॒तिꣳ ह॑नत्।   ओष॑ध॒यः प्रति॑ मोदध्वमे॒नं पुष्पा॑व- तीः सुपिप्प॒लाः अ॒यं वो॒ गर्भ॑ ऋ॒त्विय॑  प्र॒त्नꣳ स॒धस्थ॒माऽस॑दत् [४] ।  ।  
(सुशस्तिभिः॑ शिवो भ॑व याहि॒ षट्त्रिꣳ॑शचच्च) ।  
इति कृष्णयजुर्वेदीयतैत्तिरीयसंहितायां चतुर्थाऽष्टके प्रथमप्रपाठके चतुर्थोऽनुवाकः ।  ।   ४ ।  ।
