---
title: प्रपाठकः 2
unicode_script: devanagari
---

भट्टभास्करविरचिते यजुर्वेदभाष्ये ज्ञानयज्ञाख्ये तृतीयकाण्डे द्वितीयः प्रपाठकः   

## *पावमानग्रहादीनां व्याख्यानम्*
## अनुवाकः १ पवमानग्रहत्रयम् ।   
विश्वेदेवा ऋषयः

## संयुक्तमन्त्रः
यो वै पव॑मानानामन्वारो॒हान्‌वि॒द्वान्‌यज॒तेऽनु॒ पव॑माना॒ना रो॑हति॒ न पव॑माने॒भ्योऽव॑च्छिद्यते

### मन्त्रः
यो वै पव॑मानानामन्वारो॒हान्‌वि॒द्वान्‌यज॒ते ।   

अनु॒ पव॑माना॒ना रो॑हति ।  

न पव॑माने॒भ्योऽव॑च्छिद्यते ।  

#### टीका
1यो वै पवमानानामित्यादि ॥ पवमानाः बहिष्पवमानादयः । 'पूङ्यजोश्शानन्' । तेषामन्वारोहाः तान् । यैरन्वारुह्यन्ते अनुक्रमेण प्राप्यन्ते तेषामन्वारोहाः मन्त्राः । तान् विद्वान्यजमानः पवमानानन्वारोहति । न पवमानेभ्योवच्छिद्यते ।
### मन्त्रः

श्ये॒नो॑ऽसि गाय॒त्रछ॑न्दाः ।  
अनु॒ त्वा र॑भे ।  
स्व॒स्ति मा॒ सम्पा॑रय।  

#### टीका
के पुनरन्वारोहा इत्यत आह - श्येनोसीति । तत्र बहिष्पवमाने पञ्चम्यां स्तोत्रियायां प्रस्तुतायां वाचयति । श्येनः पक्षिविशेषः । स शयनीयः शीघ्रगतिः । स एव त्वमसि । गायत्रछन्दाः गायत्रछन्दस्कः । गायत्र्येव गायत्रम्, 'छन्दसः प्रत्ययविधाने नपुंसके स्वार्थ उपसंख्यानम्' इत्यण् । तं त्वामहमन्वारभे अनुक्रमेण रोहामि । किंच - मा स्वस्ति अविघ्नेन संपारय समाप्तकर्माणं कुरु । पार तीर कर्मसमाप्तौ ॥

### मन्त्रः

सु॒प॒र्णो॑ऽसि  त्रि॒ष्टुप्छ॑न्दाः ।  
अनु॒ त्वा र॑भे ।  
स्व॒स्ति मा॒ सम्पा॑रय।   

#### टीका

2अथ माध्यन्दिने पवमाने अष्टम्यां स्तोत्रियायां प्रस्तुतायां वाचयति - सुपर्णोसीति ॥ सुपर्णः श्येनः वृद्धतरः शोभनपतनः । स एव त्वमसि । त्रिष्टुप्छन्दाः । गतमन्यत् ॥

### मन्त्रः
सघा॑सि॒ जग॑तीछन्दाः ।  

अनु॒ त्वा र॑भे ।  
स्व॒स्ति मा॒ सम्पा॑र॒येत्या॑ह ।  
ए॒ते वै पव॑मानानामन्वारो॒हाः ।  
तान्‌य ए॒वँव्वि॒द्वान्‌यज॒ते ।  
अनु॒ पव॑माना॒ना रो॑हति ।  
न पव॑माने॒भ्योऽव॑च्छिद्यते ।   

#### टीका

3अथार्भवे पवमाने नवम्यां प्रस्तुतायां वाचयति - सघाऽसीति ॥ गृध्रो वा भासो वा सुपर्णादपि वृद्धतरः । स एव त्वमसि । जगतीछन्दाः । समानमन्यत् । इत्याहेति । निगदव्याख्यातम् ॥

## संयुक्तमन्त्रः

यो वै पव॑मानस्य॒ सन्त॑तिँ॒व्वेद॒ सर्व॒मायु॑रेति॒ न पु॒रायु॑ष॒ᳶ प्र मी॑यते पशु॒मान्भ॑वति वि॒न्दते᳚ प्र॒जाम्पव॑मानस्य॒ ग्रहा॑ गृह्य॒न्तेऽथ॒ वा अ॑स्यै॒तेऽगृ॑हीता द्रोणकल॒श आ॑धव॒नीय॑ᳶ पूत॒भृत्तान्‌यदगृ॑हीत्वोपाकु॒र्यात्पव॑मानँ॒व्वि [2]  
छि॒न्द्या॒त्तँव्वि॒च्छिद्य॑मानमध्व॒र्योᳶ प्रा॒णोऽनु॒ विच्छि॑द्येतोपया॒मगृ॑हीतोऽसि प्र॒जाप॑तये॒ त्वेति॑ द्रोणकल॒शम॒भि मृ॑शे॒दिन्द्रा॑य॒ त्वेत्या॑धव॒नीयँ॒व्विश्वे᳚भ्यस्त्वा दे॒वेभ्य॒ इति॑ पूत॒भृत॒म्पव॑मानमे॒व तथ्सन्त॑नोति॒ सर्व॒मायु॑रेति॒ न पु॒रायु॑ष॒ᳶ प्र मी॑यते पशु॒मान्भ॑वति वि॒न्दते᳚ प्र॒जाम् ॥ [3]  

### मन्त्रः
यो वै पव॑मानस्य॒ सन्त॑तिँ॒व्वेद॑ ।  
सर्व॒मायु॑रेति ।  
न पु॒रायु॑ष॒ᳶ प्र मी॑यते ।  
पशु॒मान्भ॑वति ।  
वि॒न्दते᳚ प्र॒जाम् ।  
पव॑मानस्य॒ ग्रहा॑ गृह्य॒न्ते ।


#### टीका

4-6यो वै पवानस्येत्यादि ॥ सन्तानः सन्ततिः अविच्छेदः । 'तादौ च' इति गतेः प्रकृतिस्वरत्वम् । आयुषः शतर्संवत्सरप्रमाणात् पुरा प्राक् मध्ये न प्रमीयते न म्रियते, पशुमान् भवति बहुपशुर्भवति । 'ह्रस्वनुङ्भ्यां मतुप्' इति मतुप उदात्तत्वम् । का पुनस्सन्ततिरित्याह - पवमानस्य ग्रहाः द्रोणकलशादयः । ते पवमानोपाकरणात्प्राक् ये गृह्यन्ते सा पवमानस्य सन्ततिः ।
### मन्त्रः
अथ॒ वा अ॑स्यै॒तेऽगृ॑हीता द्रोणकल॒श आ॑धव॒नीय॑ᳶ पूत॒भृत् ।  

तान्‌यदगृ॑हीत्वोपाकु॒र्यात् ।  
पव॑मानँ॒व्वि च्छि॑न्द्यात्   ।  
तँव्वि॒च्छिद्य॑मानमध्व॒र्योᳶ प्रा॒णोऽनु॒ विच्छि॑द्येत।  

#### टीका

तर्हि कस्य ते गृह्यन्तामित्यत आह - अथेति । एते खलु पवमानस्य ग्रहास्स्युः अस्य पवमानस्य सम्बन्धितया गृहीता एव ग्रहा भवन्ति । के पुनस्ते इत्यत आह - द्रोणकलश इत्यादि । तर्हि ते मा ग्राहिषतेत्यत आह - तान्यदित्यादि । यद्येवं का गतिः, यदि गृह्यन्ते पवमानग्रहास्स्युः, यदि न गृह्यन्ते पवमानो विच्छिद्येत । नहि भवन्ति गृह्यन्ते न गृह्यन्ते चेति ।
### मन्त्रः
उ॒प॒या॒मगृ॑हीतोऽसि  प्र॒जाप॑तये॒ त्वेति॑ द्रोणकल॒शम॒भि मृ॑शेत् ।

+++(उ॒प॒या॒मगृ॑हीतोऽसि )+++इन्द्रा॑य॒ त्वेत्या॑ध॒व॒नीय᳚म्
 +++(अभिमशेत् )+++ ।  

+++(उ॒प॒या॒मगृ॑हीतोऽसि)+++विश्वे᳚भ्यस्त्वा दे॒वेभ्य॒ इति॑ पूत॒भृत᳚म् +++(अभिमशेत्)+++ ।  

पव॑मानमे॒व तथ्सन्त॑नोति ।   
सर्व॒मायु॑रेति ।  
न पु॒रायु॑ष॒ᳶ प्र मी॑यते ।  
प॒शु॒मान्भ॑वति ।
वि॒न्दते᳚ प्र॒जाम् ॥   
#### टीका
तत्राह - उपयामगृहीतोसि प्रजापतये त्वेत्यादि । इयं वा उपयामः तयैव गृहीतस्त्वमसीति व्याख्यातम् । तं त्वां प्रजापतये प्रजापत्यर्थं अभिमृशामीति शेषः । अनेन मन्त्रेण द्रोणकलशमभिमृशेत् उपयामगृहीतोसीति त्रयाणामनुषङ्गः । उपयामगृहीतोसीन्द्राय त्वेत्याधवनीयमभिमृशेत् । उपयामगृहीतोसि विश्वेभ्यस्त्वा देवेभ्य इति पूतभृतमभिमृशेत् । सर्वे पुरस्तादुपयामाः । एतेनाभिमर्शनेन ग्रहपर्यायेण ते गृहीता भवन्ति । तेन पवमानं सन्तनोति । सर्वमायुरेतीत्यादि । गतम् ॥

इति तृतीये द्वितीये प्रथमोनुवाकः ॥

## अनुवाकः २ सवननिरूपणम्, तन्मन्त्राश्च ।  
२-३ त्रिष्टुप्, विश्वेदेवा ऋषयः ।  
## संयुक्तमन्त्रः

त्रीणि॒ वाव सव॑ना॒न्यथ॑ तृ॒तीय॒ꣳ॒ सव॑न॒मव॑ लुम्पन्त्यन॒ꣳ॒शु कु॒र्वन्त॑ उपा॒ꣳ॒शुꣳ हु॒त्वोपाꣳ॑शुपा॒त्रेऽꣳ॑शुम॒वास्य॒ तन्तृ॑तीयसव॒ने॑ऽपि॒सृज्या॒भि षु॑णुया॒द्यदा᳚प्या॒यय॑ति॒ तेनाꣳ॑शु॒मद्यद॑भिषु॒णोति॒ तेन॑र्जी॒षि सर्वा᳚ण्ये॒व तथ्सव॑नान्यꣳशु॒मन्ति॑ शु॒क्रव॑न्ति स॒माव॑द्वीर्याणि करोति

### मन्त्रः

त्रीणि॒ वाव सव॑ना॒न्यथ॑ तृ॒तीय॒ꣳ॒ सव॑न॒मव॑ लुम्पन्ति ।  
अ॒न॒ꣳ॒शु  कु॒र्वन्त॑ उपा॒ꣳ॒शुꣳ हु॒त्वोपाꣳ॑शुपा॒त्रेऽꣳ॑शुम॒वास्य॒ तन्तृ॑तीयसव॒ने॑ऽपि॒सृज्या॒भि षु॑णुयात् ।   

#### टीका

1त्रीणि वाव सवनानीत्यादि ॥ त्रीण्येतानि सवनानि प्रातस्सवनादीनि तैः त्रिभिरपि सवनैः सवनवद्भिर्भवितव्यम् । अथैवं सति तृतीयसवनं अनंशु कुर्युः इदं लुंपेयुर्विनाशयेयुः, सवनस्वभाववैधुर्यात् । तस्मात् उपांशु हुत्वा उपांशुपात्रे प्रागेव प्रातस्सवन एव योंशुः तं तृतीयसवने माध्यन्दिनीये ऋजीषे अपिसृज्य प्रक्षिप्य अभिषुणुयात् ।
### मन्त्रः
यदा᳚प्या॒यय॑ति॒ तेनाꣳ॑शु॒मद्यद॑भिषु॒णोति ।   
तेन॑र्जी॒षि सर्वा᳚ण्ये॒व तथ्सव॑नान्यꣳशु॒मन्ति॑ शु॒क्रव॑न्ति स॒माव॑द्वीर्याणि करोति ।
#### टीका
यदाप्याययतीत्यादि । केचिदाहुः - अंशोः प्रक्षेप आप्यायनमिति । अन्ये आहुः - अद्भिराप्यायनं कर्तव्यमिति । तेनाप्यायनेन अंशुमद्भवति । तृतीयसवनस्याभिषवणे च ऋजीषवत्त्वं, तेन सर्वाणि सवनानि अंशुमन्ति शुक्रवन्ति रसवन्ति च भवन्ति । अतस्सर्वाणि सवनानि समावद्वीर्याणि तुल्यवीर्याणि च करोति । समादावतुप् ॥

### मन्त्रः
द्वौ स॑मु॒द्रौ वित॑तावजू॒र्यौ प॒र्याव॑र्तेते ज॒ठरे॑व॒ पादाः᳚ ।  
तयो॒ᳶ पश्य॑न्तो॒ अति॑ यन्त्य॒न्यमप॑श्यन्तः [4]  सेतु॒नाति॑ यन्त्य॒न्यम् ।

#### टीका

2आधवनीये दीर्णे प्रवृत्ते [अपवृत्ते] वा पात्र्यां चतुर्गृहीतं गृहीत्वा आहवनीये प्रायश्चित्तं जुहोति अन्वारब्धे यजमाने - द्वौ समुद्राविति त्रिष्टुभा ॥ द्वौ समुद्रौ समुद्रसदृशौ आनन्त्यसाम्यात् अहोरात्रावुच्येते । तौ विततौ विस्तीर्णौ । 'गतिरनन्तरः' इति गतेः प्रकृतिस्वरत्वम् । अजूर्यौ अहिंस्यौ अप्रतिबद्धौ । जुरी हिंसाहान्योः, 'ययतोश्चातदर्थे' इत्युत्तरपदान्तोदात्तत्वम् । पर्यावर्तेते पर्यायेणावर्तेते जठरा जठरे । 'सुपां सुलुक्' इति सप्तम्या आकारः । यथा समुद्रस्य जठरे उदरे इव पादाः ऊर्मिप्रवाहाः पर्यावर्तन्ते उपर्युपरि पर्यायेणापतन्ति; एवमेतौ समुद्रौ पर्यावर्तेते । तयोरिति निर्धारणे । तयोर्मध्ये अन्यमेकमहरात्मकं समुद्रं पश्यन्तः अतियन्ति अहनि वृत्तं प्रेक्षमाणाः जनास्तदतिवाहयन्ति । अन्यमेकं रात्र्यात्मकं समुद्रं अपश्यन्तोतियन्ति, अदर्शने हेतुमाह - सेतुना । यथा उदकरोधकृता सेतुना समुद्रान्तर्गतमुदकं न पश्यन्ति, एवं प्रबोधनिरोधकारिणा स्वप्नेन रात्रिवृत्तमपश्यन्तः अतियन्ति । इत्थं महानुभावौ तावेव प्रमादकृतमेतत्समृद्धं कुरुतामिति ॥

### मन्त्रः
द्वे द्रध॑सी स॒तती॑ वस्त॒ एक॑ᳵ के॒शी विश्वा॒ भुव॑नानि वि॒द्वान् ।  
ति॒रो॒धायै॒त्यसि॑तँ॒व्वसा॑नश्शु॒क्रमा द॑त्ते अनु॒हाय॑ जा॒र्यै ।

#### टीका

3अथ पूतभृति दीर्णे प्रवृत्ते [अपवृत्ते] वा तथैव पात्र्यां चतुर्गृहीतं गृहीत्वा आहवनीये जुहोत्यन्वारब्धे यजमाने - द्वे द्रधसी इति त्रिष्टुभा ॥ द्वे द्रधसी वाससी अहोरात्रात्मके । द्रोणे विधार्येते इति द्रधसी, द्रधतिर्वा छान्दसो धातुराच्छादनकर्मा । सतती सविस्तारे सन्तते वा अन्योन्यानुषक्ते ते वासस्थानीये द्वे । एकः अयनशीलः आदित्यः वस्ते आच्छादयति । केशी रश्मिवान् । विश्वा विश्वानि भुवनानि भूतजातानि विद्वान् जानन् । तयोरसितं कृष्णं रात्र्यात्मकं वासो वसानः स आत्मा तिरोधाय अन्तर्हितं कृत्वा एति गच्छति । शुक्रं शुक्लं अहरात्मकं वास आदत्ते धारयति अनुहाय जीर्णाया रात्रेः पश्चादागत्य । यद्वा - जीर्णां वासस्थानीयां रात्रिं अनुक्रमणे हित्वा शुक्रमभिनवं वास आदत्ते तद्वसानः प्रकाशं गच्छतीति । 'नञञादिभ्यः' इति जीर्यतेरिन्प्रत्ययः, 'कृदिकारादक्तिनः' इति ङीष् 'उदात्तयणः' इति विभक्तेरुदात्तत्वम्, 'क्रियाग्नहाणं कर्तव्यम्' इति कर्मणस्संप्रदानत्वाच्चतुर्थी । एवमहोरात्रयोरपि प्रवर्तयिता देवः इदं समृद्धं करोत्विति ॥

## संयुक्तमन्त्रः

दे॒वा वै यद्य॒ज्ञेऽकु॑र्वत॒ तदसु॑रा अकुर्वत॒ ते दे॒वा ए॒तम्म॑हाय॒ज्ञम॑पश्य॒न्तम॑तन्वताऽग्निहो॒त्रँव्व्र॒तम॑कुर्वत॒ तस्मा॒द्द्विव्र॑तस्स्या॒द्द्विर्ह्य॑ग्निहो॒त्रञ्जुह्व॑ति पौर्णमा॒सँय्य॒ज्ञम॑ग्नीषो॒मीय᳚म् [5]  
प॒शुम॑कुर्वत दा॒र्श्यँय्य॒ज्ञमा᳚ग्ने॒यम्प॒शुम॑कुर्वत वैश्वदे॒वम्प्रा॑तस्सव॒नम॑कुर्वत वरुणप्रघा॒सान्माध्य॑न्दिन॒ꣳ॒ सव॑नꣳ साकमे॒धान्पि॑तृय॒ज्ञन्त्र्य॑म्बकाꣳस्तृतीयसव॒नम॑कुर्वत॒ तमे॑षा॒मसु॑रा य॒ज्ञम॒न्ववा॑जिगाꣳस॒न्तन्नान्ववा॑य॒न्ते᳚ऽब्रुवन्नध्वर्त॒व्या वा इ॒मे दे॒वा अ॑भूव॒न्निति॒ तद॑ध्व॒रस्या᳚ध्वर॒त्वन्ततो॑ दे॒वा अभ॑व॒न्परासु॑रा॒ य ए॒वँव्वि॒द्वान्थ्सोमे॑न॒ यज॑ते॒ भव॑त्या॒त्मना॒ परा᳚स्य॒ भ्रातृ॑व्यो भवति ॥ [6]  

### मन्त्रः

दे॒वा वै यद्य॒ज्ञेऽकु॑र्वत ।  
तदसु॑रा अकुर्वत ।  
ते दे॒वा ए॒तम्म॑हाय॒ज्ञम॑पश्य॒न्तम॑तन्वत ।  

अ॒ग्नि॒हो॒त्रँव्व्र॒तम॑कुर्वत ।  

तस्मा॒द्द्विव्र॑तस्स्या॒द्द्विर्ह्य॑ग्निहो॒त्रञ्जुह्व॑ति ।  


#### टीका

4देवा वा इत्यादि ॥ यन्नाम यत्किंचित्कर्म देवा असुरजयार्थं यज्ञे विषये अकुर्वत, तत्सर्वं असुरा अप्यकुर्वत । ततोसुरान् जेतुमशक्नुवन्तः तद्विजयोपायमन्विच्छन्तो देवा एतं वक्ष्यमाणं महायज्ञमपश्यन् । ततस्तमतन्वत अतिष्ठन् ।  

कः पुनस्स महायज्ञ इत्याह - अग्निहोत्रमित्यदि । अत्रोक्तमाचार्येण – 'तत्पृच्छति कः पुनस्स महायज्ञ इति । अयमेवैष चातुर्मास्यः सोम उक्तो भवति इति । अथ खलु य एव कश्चन सौम्योध्वरस्स महायज्ञः' इति । अग्निहोत्रादिरूपेण प्रच्छन्नं व्रतोपाकरणादि कुवर्न्तः सोममाहरन् । यथाधिगतपरमार्था असुरास्स्वयमनुष्ठातुं न शक्नुयुः, यथा चाग्निहोत्रादिकमेवैते कर्म कुर्वन्तीति मन्येरन् तथा प्रच्छन्नं सोममाहरन्निति । द्वयोः कालयोः व्रतं यस्य स द्विव्रतः ।   

जुह्वतीति । 'हि च' इति निघातप्रतिषेधः 'अभ्यस्तानामादिः' इत्याद्युदात्तत्वम् ।


### मन्त्रः
पौ॒र्ण॒मा॒सँय्य॒ज्ञम॑ग्नीषो॒मीय᳚म्प॒शुम॑कुर्वत ।  
#### टीका
अग्नीषोमीयमिति । द्यावापृथिव्यादिना छः, 'अग्नेस्तुत्स्तोमसोमाः' इति षत्वम्, 'ईदग्नेस्सोमवरुणयोः' इतीकारः । दर्शे भवो दार्श्यः, छान्दसो ण्यः ।
दा॒र्श्यँय्य॒ज्ञमा᳚ग्ने॒यम्प॒शुम॑कुर्वत ।  
### मन्त्रः
वै॒श्व॒दे॒वम्प्रा॑तस्सव॒नम॑कुर्वत ।  

व॒रु॒ण॒प्र॒घा॒सान्माध्य॑न्दिन॒ꣳ॒ सव॑नꣳ साकमे॒धान्पि॑तृय॒ज्ञन्त्र्य॑म्बकाꣳस्तृतीयसव॒नम॑कुर्वत ।  



#### टीका

आग्नेयमिति । अग्नेर्ढक् । वैश्वदेवादयः चातुर्मास्ययागाः । साकमेधादित्रयं तृतीयसवनमकुर्वत ।

### मन्त्रः
तमे॑षा॒मसु॑रा य॒ज्ञम॒न्ववा॑जिगाꣳस॒न्तन्नान्ववा॑यन् ।  

ते᳚ऽब्रुवन् ।  

अ॒ध्व॒र्त॒व्या वा इ॒मे दे॒वा अ॑भूव॒न्निति॑ ।  


#### टीका
तमेषामित्यादि । एषां देवानां तादृशं यज्ञं महायज्ञात्मकं असुरा अन्ववाजिगांसन् अन्ववैतुमनुष्ठातुमैच्छन् । 'सनि च' इति गमिरादेशः, 'अज्झनगमां सनि' इति दीर्घत्वम् । तमन्वेतुं नाशक्नुवन् । तेऽब्रुवन्नसुराः अध्वर्तव्या अस्माभिबार्धीतुमशक्याः इमे देवा अभूवन्निति । 'कृत्योकेष्णुच्चार्वादयश्च' इत्युत्तरपदान्तोदात्तत्वम् ।
### मन्त्रः
तद॑ध्व॒रस्या᳚ध्वर॒त्वम् ।  

#### टीका
तदध्वरस्येत्यादि । अध्वर्तव्या अनेन देवा अभूवन्नित्यध्वरः । ध्वररहितत्वादध्वरः । ध्वरतेः पचाद्यच्, बहुव्रीहौ 'नञ्सुभ्याम्' इत्युत्तरपदान्तोदात्तत्वम् । यद्वा - कर्मणि छान्दसोच्, 'अच्कावशक्तौ' इत्युत्तरपदान्तोदात्तत्वम् ।
### मन्त्रः
ततो॑ दे॒वा अभ॑व॒न् , परासु॑राः ।  

य ए॒वँव्वि॒द्वान्थ्सोमे॑न॒ यज॑ते ।  

भव॑त्या॒त्मना॒ परा᳚स्य॒ भ्रातृ॑व्यो भवति ॥ [6]
#### टीका
ततो देवा अभवन् भूतिमन्तस्सम्पन्नाः । अस्रुराश्च पराभवन् । य एवमित्यादि । गतम् ॥

इति तृतीये द्वितीये द्वितीयोनुवाकः ॥  

॒॒॒॒## अनुवाकः ३ सोमावेक्षणम्

विश्वेदेवा ऋषय़ः
## संयुक्तमन्त्रः
प॒रि॒भूर॒ग्निम्प॑रि॒भूरिन्द्र॑म्परि॒भूर्विश्वा᳚न्दे॒वान्प॑रि॒भूर्माꣳ स॒ह ब्र॑ह्मवर्च॒सेन॒ स न॑ᳶ पवस्व॒ शङ्गवे॒ शञ्जना॑य॒ शमर्व॑ते॒ शꣳ रा॑ज॒न्नोष॑धी॒भ्योऽच्छि॑न्नस्य ते रयिपते सु॒वीर्य॑स्य रा॒यस्पोष॑स्य ददि॒तार॑स्स्याम । तस्य॑ मे रास्व॒ तस्य॑ ते भख्षीय॒ तस्य॑ त इ॒दमुन्मृ॑जे ।
### मन्त्रः
प॒रि॒भूर॒ग्निम् , प॑रि॒भूरिन्द्र॑म्,  परि॒भूर्विश्वा᳚न्दे॒वान् , प॑रि॒भूर्माꣳ स॒ह ब्र॑ह्मवर्च॒सेन॒ ।  

#### टीका

1समस्तं राजानमुपतिष्ठते - परिभूरिति संकृत्यैकादशपदया ॥ परितस्सर्वतो भविता परिभूः । नेमिवदराणां सर्वतोग्नेः रक्षिता त्वमसि हे सोम । यद्वा - परितोग्नेर्भावयिता प्रवर्तयिता परिभूः । भवतेर्ण्यन्तात्क्विपि 'बहुलमन्यत्रापि' इति णिलुक्, 'पर्यभिभ्यां च' इति तसिः, तस्य गतार्थत्वादप्रयोगः, 'अभितःपरितस्समया' इत्यादिना द्वितीया । एवमिन्द्रादीनां ब्रह्मवर्चसेन सह मां परितो भावयति । ब्रह्मणो वर्चो बलं ब्रह्मवर्चसम् 'ब्रह्महस्तिभ्याम्' इत्यच् ।
### मन्त्रः
स न॑ᳶ पवस्व॒ शङ्गवे॒ शञ्जना॑य॒ शमर्व॑ते ।  
शꣳ रा॑ज॒न्नोष॑धी॒भ्यः ।  


#### टीका
तादृशः त्वं नः अस्मदर्थं पवस्व शुन्धस्व । पूङ् पवने, भौवादिकः । किमर्थम्? शं गवे । जातावेकवचनम् । यथा गोभ्यः शं सुखं भवति । जनाय जनेभ्यः । अर्वते अर्वद्भ्यः । ओषधीभ्यश्च ।
### मन्त्रः
अच्छि॑न्नस्य ते रयिपते सु॒वीर्य॑स्य रा॒यस्पोष॑स्य ददि॒तार॑स्स्याम ।  
तस्य॑ मे रास्व॒ तस्य॑ ते भख्षीय॒ तस्य॑ त इ॒दमुन्मृ॑जे ।

#### टीका
हे राजन् दीप्तिमन् । किंच - हे रयिपते धनानां पालयितः ते त्वयि तस्य अच्छिन्नस्यानुपरतरूपस्य सुवीर्यस्य शोभनवीर्यस्य निमित्तस्य रायस्पोषस्य धनपुष्टेः पुष्टस्य धनस्य ददितारः दातारस्स्याम । दद दाने । तदर्थं तस्य तादृशस्य धनस्य मे मह्यं रास्व देहि । व्यत्ययेनात्मनेपदम् । पूर्ववत्कर्मणस्सम्प्रदानत्वाच्चतुर्थ्यर्थे षष्ठी । तस्य ते तादृशं त्वां भक्षीय भजे । यद्वा - तादृशं त्वदीयं धनं भक्षीय । तस्य तादृशस्य तव प्रसादात् तादृशस्य धनस्य लाभाद्वा । इदं ब्राह्मणोक्तानां कामानां अन्यतममिष्टं उन्मृजे उन्मार्ज्मि साधयामीत्यर्थः । के पुनस्ते कामाः? 'स एनं तृप्तो भूत्याऽभिपवते' इत्यादिप्रीसद्धा भूत्यादयः, ते चास्मिन्नेवानुवाके वक्ष्यन्ते । इदमिति तेषां सामान्य निर्देशः । तं काममादित्यस्योन्मार्ष्टि - भूतिमुन्मृजे, ब्रह्मवर्चसमुन्मृजे इति ॥

### मन्त्रः
प्रा॒णाय॑ मे वर्चो॒दा वर्च॑से पवस्व

#### टीका

2अथावकाशैश्चरन्ति । तत्रोपांशुपात्रमवेक्षते - प्राणायेति ॥ ऊर्ध्वप्रवृत्तिः प्राणः । प्राणाय प्राणार्थं मे मम वर्चोदाः वर्चसो दीप्तेर्दाता त्वं वर्चसे दीप्तये तव मम वा पवस्व शुन्धस्व शोधय वा पीतो मदीयं शरीरम् । 'तस्य मे रास्व' इत्यादि पूर्वप्रकृतं सर्वत्रानुषज्यते । 'प्राणापानाभ्यामेवोपांश्वन्तर्यामौ निरमिमीत' इत्यादि ब्राह्मणम् ॥

### मन्त्रः
अ॒पा॒नाय॑ +++(मे वर्चो॒दा वर्च॑से पवस्व
)+++

#### टीका

3अन्तर्यामपात्रमवेक्षते - अपानायेति ॥ अपानोधोवृत्तिः । 'मे वर्चोदाः' इत्यादि मध्ये द्वितीयोनुषङ्गः सर्वत्र ॥

### मन्त्रः
व्या॒नाय॑ +++(मे वर्चो॒दा वर्च॑से पवस्व
)+++

#### टीका

4उपांशुसवनमवेक्षते - व्यानायेति ॥ विष्वग्वृत्तिः व्यानः । छान्दसमुत्तरपदादेर्दीर्घत्वम् ॥

### मन्त्रः
वा॒चे [7]  +++(मे वर्चो॒दा वर्च॑से पवस्व
)+++
#### टीका

5ऐन्द्रवायवमवेक्षते - वाचे इति ॥ 'सावेकाचः' इति विभक्तेरुदात्तत्तम् ॥

### मन्त्रः

द॒ख्ष॒क्र॒तुुभ्या᳚म् +++(मे वर्चो॒दा वर्च॑से पवस्व
)+++
#### टीका

6मैत्रावरुणमवेक्षते - दक्षक्रतुभ्यामिति ॥

### मन्त्रः
चख्षु॑र्भ्याम्मे वर्चो॒दौ वर्च॑से पवेथाम् ।  

#### टीका

7शुक्रामन्थिनाववेक्षते - चक्षुर्भ्यामिति ॥ मे वर्चोदाविति । द्वितीयानुषङ्गापवादः ॥

### मन्त्रः
श्रोत्रा॑य +++(मे वर्चो॒दा वर्च॑से पवस्व
)+++
#### टीका

8आश्वीनमवेक्षते - श्रोत्रायेति ॥ पूर्वकावेवानुषङ्गौ । अत्र 'श्रोत्रादाश्विनम् । चक्षुषश्शुक्रामन्थिनौ इति शुक्रामन्थिभ्यां पूर्वमेवाश्विनोत्पत्तिश्रुतेः आश्विनावेक्षणं पूर्वमेव कार्यमित्याहुः ॥

### मन्त्रः
आ॒त्मने᳚+++(मे वर्चो॒दा वर्च॑से पवस्व
)+++
#### टीका

9आग्रयणमवेक्षते - आत्मन इति ॥

### मन्त्रः

अङ्गे᳚भ्यः +++(मे वर्चो॒दा वर्च॑से पवस्व
)+++
#### टीका

10उक्थ्यमवेक्षते - अङ्गेभ्य इति ॥

### मन्त्रः
आयु॑षे +++(मे वर्चो॒दा वर्च॑से पवस्व
)+++

#### टीका

11ध्रुवमवेक्षते - आयुष इति ॥ अत्र 'प्रतिष्ठाया ऋतु पात्रे' इति दर्शनात् 'प्रतिष्ठायै मे वर्चोदाः' इत्यादिना ऋतुपात्रयोरवेक्षणं कुर्वन्ति माध्यन्दिनसवने प्रातस्सवने च ॥

### मन्त्रः

वी॒र्या॑य  +++(मे वर्चो॒दा वर्च॑से पवस्व
)+++
#### टीका

12अथातिग्राह्यं षोडशिनं वाऽवेक्षते - वीर्यायेति ॥

## संयुक्तमन्त्रः
विष्णो॒रिन्द्र॑स्य॒ विश्वे॑षान्दे॒वाना᳚ञ्ज॒ठर॑मसि वर्चो॒दा मे॒ वर्च॑से पवस्व॒
### मन्त्रः
विष्णो॒ः +++(र्ज॒ठर॑मसि वर्चो॒दा मे॒ वर्च॑से पवस्व)+++ ।  

#### टीका

13द्रोणकलशमवेक्षते - विष्णोर्जठरमसीति ॥ वक्ष्यमाणं त्रिभिरनुषज्यते । एष तृतीयोनुषङ्गः ॥

### मन्त्रः
 इन्द्र॑स्य +++(र्ज॒ठर॑मसि वर्चो॒दा मे॒ वर्च॑से पवस्व)+++ ।  
#### टीका

14आधवनीयमवेक्षते - इन्द्रस्य जठरमसीति ॥

### मन्त्रः
विश्वे॑षान्दे॒वाना᳚ञ्ज॒ठर॑मसि वर्चो॒दा मे॒ वर्च॑से पवस्व

#### टीका

15पूतभृतमवेक्षते - विश्वेषां देवानां जठरमसीति ॥ वर्चोदा इत्यादि । व्याख्यातम् । पुनराम्नानमनुषङ्गसमाप्तिं सूचयितुम् ॥
## संयुक्तमन्त्रः
को॑ऽसि॒ को नाम॒ कस्मै᳚ त्वा॒ काय॑ त्वा॒ यन्त्वा॒ सोमे॒नाती॑तृपँ॒य्यन्त्वा॒ सोमे॒नामी॑मदꣳ सुप्र॒जाᳶ प्र॒जया॑ भूयासꣳ सु॒वीरो॑ वी॒रैस्सु॒वर्चा॒ वर्च॑सा सु॒पोष॒ᳶ पोषै॒र्विश्वे᳚भ्यो मे रू॒पेभ्यो॑ वर्चो॒दाः [8]  वर्च॑से पवस्व॒ तस्य॑ मे रास्व॒ तस्य॑ ते भख्षीय॒ तस्य॑ त इ॒दमुन्मृ॑जे ।

### मन्त्रः
को॑ऽसि॒ को नाम॒ कस्मै᳚ त्वा॒ काय॑ त्वा॒ यन्त्वा॒ सोमे॒नाती॑तृपम् ।  

#### टीका

16अथ समस्तमेव राजानमुपतिष्ठते - कोसि कोनामेति पुरउष्णिहा यजुरन्तया ॥ र्वात्मत्वादनिर्धारितविशेषः प्रजापतिरेव सर्वनाम्नोच्यते - अनिर्धारितविशेषः प्रजापतिरेव स्वयं त्वमसि हे सोमेति । प्रजापत्यात्मना सोमस्स्तूयते - को नामेति । नामधेयवान् 'को ह वै नाम प्रजापतिः' इति । असर्वनामैवेदं संज्ञापदम् । इदानीं तादृशप्राजापत्यात्मतया यज्ञमाह । ब्राह्मणं च भवति 'एष वै पात्रियः प्रजापतिर्यज्ञः प्रजापतिः' इति । कस्मै त्वा काय त्वा । अनिर्धारितविशेषाय कनाम्ने प्रजापत्यात्मने यज्ञाय त्वामुपतिष्ठे इति शेषः । हे सोमलतात्मन् प्रजापते यं त्वा सोमेन रसस्वरूपेण अतीतृपं स्वयमेव तृप्यन्तं यागेन तर्पयामि । 'उरृत्' इति ऋकारः । यं त्वा सोमेन अमीमदं स्वयमेव माद्यन्तं यागेन मादयामि । उभयत्र छान्दसो लुङ् । एवं प्रजापत्यभेदेन सोमो निर्दिष्टः । तादृशं त्वामुपतिष्ठ इति ।
### मन्त्रः
यन्त्वा॒ सोमे॒नामी॑मदꣳ सुप्र॒जाᳶ प्र॒जया॑ भूयासम् ।  

#### टीका
एवं महानुभावस्य तव प्रसादात् अहं प्रजया सुप्रजा भूयासं शोभनापत्यः । 'नित्यमसिच्प्रजामेधयोः' इत्यसिच्, 'सोर्मनसी' इत्येतद्बाधित्वा समासान्तस्वरः प्रवर्तते ।
### मन्त्रः
सु॒वीरो॑ वी॒रैः +++(भूयासम्)+++ ।  
्सु॒वर्चा॒ वर्च॑सा  +++(भूयासम्)+++ ।  
सु॒पोष॒ᳶ पोषैः᳚  +++(भूयासम्)+++ ।  

विश्वे᳚भ्यो मे रू॒पेभ्यो॑ वर्चो॒दाः वर्च॑से पवस्व ।  
तस्य॑ मे रास्व ।  
तस्य॑ ते भख्षीय ।  
तस्य॑ त इ॒दमुन्मृ॑जे ।
#### टीका
वीरैः विक्रान्तः पुरुषैः सुवीरः शोभनविक्रान्तपुरुषो भूयासम् । 'वीरवीर्यौ च' इत्युत्तरपदान्तोदात्तत्वम् । वर्चसा दीप्त्या बलेन वा सुवर्चा भूयासम् । 'सोर्मनसी' इत्युत्तरपदान्तोदात्तत्वम् । पोषैरन्नादिपोषैः सुपोषो भूयासम् । 'आद्युदात्तं द्व्यच्छन्दसि' इत्युत्तरपदाद्युदात्तत्वम् । विश्वेभ्यो रूपेभ्यः विश्वरूपार्थम् । वर्चोदा इत्यादि व्याख्यातम् , तस्य मे रास्वेत्यादि च । पुनराम्नानमनुषङ्गस्याविच्छेदं दर्शयितुं समाप्तिं च द्योतयितुम् ॥
## संयुक्तमन्त्रः
बुभू॑ष॒न्नवे᳚ख्षेतै॒ष वै पात्रि॑यᳶ प्र॒जाप॑तिर्य॒ज्ञᳶ प्र॒जाप॑ति॒स्तमे॒व त॑र्पयति॒ स ए॑नन्तृ॒प्तो भूत्या॒ऽभि प॑वते ब्रह्मवर्च॒सका॒मोऽवे᳚ख्षेतै॒ष वै पात्रि॑यᳶ प्र॒जाप॑तिर्य॒ज्ञᳶ प्र॒जाप॑ति॒स्तमे॒व त॑र्पयति॒ स ए॑नन्तृ॒प्तो ब्र॑ह्मवर्च॒सेना॒भि प॑वते
### मन्त्रः
बुभू॑ष॒न्नवे᳚ख्षेतै॒ष वै पात्रि॑यᳶ प्र॒जाप॑तिर्य॒ज्ञᳶ प्र॒जाप॑ति॒स्तमे॒व त॑र्पयति।  

स ए॑नन्तृ॒प्तो भूत्या॒ऽभि प॑वते ।  


#### टीका

17बुभूषन्नित्यादयः काम्याः अवेक्षणविधयः - बुभूषन् भूतिमिच्छन् । 'इदमुन्मृजे' इति सामान्येन यदुक्तं तस्यैते विशेषा भूत्यादयः ब्राह्मणेन प्रदर्श्यन्ते । पात्रियः पात्रार्हः सोमात्मा प्रजापतिः । 'पात्राद्घः' इति घः । यज्ञश्चायं प्रजापतिः । तस्मादनेन अवेक्षणेन तमेव यज्ञात्मानं प्रजापतिं तर्पयति । स च तृप्त एनं भूत्या अभिपवते यथाऽयं भूतिमान् भवति तथा एतदाभिमुख्येन पवते ।
### मन्त्रः
ब्र॒ह्म॒व॒र्च॒सकामोऽवे᳚ख्षेत ।  
ए॒ष वै पात्रि॑यᳶ प्र॒जाप॑तिर्य॒ज्ञᳶ प्र॒जाप॑ति॒स्तमे॒व त॑र्पयति ।  
स ए॑नन्तृ॒प्तो ब्र॑ह्मवर्च॒सेना॒भि प॑वते।
#### टीका
एवं ब्रह्मवर्चसादिष्वपि द्रष्टव्यम् ।
### मन्त्रः
आ॒म॒या॒व्यवे᳚ख्षेतै॒ष वै पात्रि॑यᳶ प्र॒जाप॑तिर्य॒ज्ञᳶ प्र॒जाप॑ति॒स्तमे॒व त॑र्पयति ।  

स ए॑नन्तृ॒प्त आयु॑षा॒भि प॑वते ।

#### टीका

18आमयावी रोगवान् । आयुरर्थं सोवेक्षेत । 'बहुलं छन्दसि' इति विनिः, 'अन्येषामपि दृश्यते' इति दीर्घत्वम् ।

## संयुक्तमन्त्रः
अभि॒चर॒न्नवे᳚ख्षेतै॒ष वै पात्रि॑यᳶ प्र॒जाप॑तिर्य॒ज्ञᳶ प्र॒जाप॑ति॒स्तमे॒व त॑र्पयति॒ स ए॑नन्तृ॒प्तᳶ प्रा॑णापा॒नाभ्या᳚व्वाँ॒चो द॑ख्षक्र॒तुभ्या॒ञ्चख्षु॑र्भ्या॒ꣳ॒ श्रोत्रा᳚भ्यामा॒त्मनोऽङ्गे᳚भ्य॒ आयु॑षो॒ऽन्तरे॑ति ता॒जक्प्र ध॑न्वति ॥ [10]
### मन्त्रः
अभि॒चर॒न्नवे᳚ख्षेत ।  
ए॒ष वै पात्रि॑यᳶ प्र॒जाप॑तिर्य॒ज्ञᳶ प्र॒जाप॑ति॒स्तमे॒व त॑र्पयति ।  
स ए॑नन्तृ॒प्तᳶ प्रा॑णापा॒नाभ्या᳚व्वाँ॒चो द॑ख्षक्र॒तुभ्या॒ञ्चख्षु॑र्भ्या॒ꣳ॒ श्रोत्रा᳚भ्यामा॒त्मनोऽङ्गे᳚भ्य॒ आयु॑षो॒ऽन्तरे॑ति ।  
#### टीका

19अभिचरन् आनिष्टं जनं मारयन् । यत्सिद्ध्यर्थमुपांशुपात्रादीनां अवेक्षणं क्रियते, तेभ्यः प्राणादिभ्यः एनमभिचर्यमाणमन्तरेति अन्तरितं करोति तत्सम्बन्धमस्य निवर्तयति ।
### मन्त्रः
ता॒जक्प्र ध॑न्वति ॥ [10]

#### टीका
ततश्च ताजक् तदानीमेव अयं प्रधन्वति प्रगच्छति म्रियते इत्यर्थः । धवि गतौ, इदित्वान्नुम् ॥


इति तृतीये द्वितीये तृतीयः ॥  

## अनुवाकः ४ स्फ्याद्युपस्थानमन्त्राः, विधिश्च ।  
विश्वेदेवा ऋषयः  
### मन्त्रः
स्फ्यस्स्व॒स्तिर्वि॑घ॒नस्स्व॒स्तिᳶ पर्‌शु॒र्वेदि॑ᳶ पर॒शुर्न॑स्स्व॒स्तिः ।   
य॒ज्ञिया॑ यज्ञ॒कृत॑स्स्थ॒ ते मा॒स्मिन्‌य॒ज्ञ उप॑ ह्वयध्वम् ।

#### टीका

1स्फ्यविघनादि यजमानमुपस्थापयति - स्फ्यस्स्वस्तिरिति ॥ बृहतीविशेषोयम् 'बृहती द्वादशाक्षरा त्रयश्चाष्टाक्षरा' इति ॥ स्फ्यः स्वस्तिः अविनाशहेतुरस्माकमयम् । अयं स्वस्तिशब्दो निपातो गुणमात्रे अविनाशे वर्तते । सोयमिदानीं मतुब्लोपादभेदोपचाराद्वा शुक्लादिवद्गुणिन्यपि अविनाशहेतौ वर्त ते । विघनश्चास्माकं स्वस्तिः अविनाशहेतुः । विहन्यते भूमिरनेनेति विघनः । व्यत्ययेन अपि घत्वं च, थाथादिनोत्तरपदान्तोदात्तत्वम् । एवं पर्श्वादयः अविनाशहेतवः । पर्‌शुः पार्श्ववक्रः तृणादिच्छेदनः । परशुः वृक्षवृश्चनः । ते यूयं यज्ञिया यज्ञसंपादनार्हाः यज्ञकृतश्च स्थ यूयमेव यज्ञं संपादितवन्तस्स्थ । ते यूयं मां विशेषकरणार्थं अस्मिन् यज्ञे उपह्वयध्वं अनुजानीत यन्मया कर्तव्यं तदहमेव करोमि तदनुज्ञातुमर्हथेति । 'निसमुपविभ्यो ह्वः' इत्यात्मनेपदम् ॥

### मन्त्रः
उप॑ मा॒ द्यावा॑पृथि॒वी ह्व॑येताम् ।  

#### टीका

2द्यावापृथिवी उपतिष्ठते - उप मेति ॥ द्यावापृथिवी उप मा ह्वयेताम् । 'द्यावापृथिव्योर्हि यज्ञः' इति तदनुज्ञानं प्रार्थयते । द्यावापृथिव्योः स्वर उक्तः ॥

### मन्त्रः
उपा᳚ऽऽस्ता॒वः +++(ह्वयताम्)+++ ।  

#### टीका

3बहिष्पवमानास्तावमुपतिष्ठते - उपास्ताव इति ॥ ह्वयतामित्यनुषज्यते । उपास्तावो ह्वयतामिति । यत्र वचनभेदस्तत्रोपसर्गावृत्तिः ॥

### मन्त्रः

#### टीका
+++( उप॑ मा )+++ क॒लशः॑ +++(ह्वयताम्)+++ ।  

4द्रोणकलशमुपतिष्ठते - कलश इति ॥ शिष्टमनुषज्यते - उप मा कलशो ह्वयतामिति ॥

### मन्त्रः
+++( उप॑ मा )+++ सोमो॑  +++(ह्वयताम्)+++ ।  
#### टीका

5सर्वं सोममुपतिष्ठते - उप मा सोमो ह्वयतामिति ॥

### मन्त्रः
+++( उप॑ मा )+++अ॒ग्निः  +++(ह्वयताम्)+++ ।  

#### टीका

6अग्निमुपतिष्ठते - अग्निरिति ॥ उप माऽग्निर्ह्वयतामिति ॥

### मन्त्रः
+++( उप॑ मा )+++उप॑ दे॒वाः  +++(ह्वयन्ताम्)+++ ।  

#### टीका

7देवानुपतिष्ठते - उप देवा इति ॥ उप मा देवा ह्वयन्तामिति । पूर्ववद्वचनभेदादुपसर्गावृत्तिः ॥

### मन्त्रः
+++( उप॑ मा )+++उप॑ य॒ज्ञः +++(ह्वयताम्)+++ ।  

#### टीका

8यज्ञमुपातिष्ठते - उप यज्ञ इति ॥ उप मा यज्ञो ह्वयता-
मिति । पूर्ववदुपसर्गावृत्तिः ॥

### मन्त्रः
उप॑ मा॒ होत्रा॑ उपह॒वे ह्व॑यन्ताम् ।  

#### टीका

9होत्रकानुपतिष्ठते - उप मा होत्रा इति ॥ होत्रा धिष्ण्यवन्तः । 'सप्त होत्राः प्राचीर्वषट्कुर्वन्ति' इति । तेषामुपहवे ह्वयन्तामिति । उपहूयन्ते अस्मिन्नित्युपहवो यज्ञः । यद्वा - उपहवेऽनुज्ञाने कर्तव्ये यत्रयत्र उपहवमिच्छामि, तत्रतत्र मामुपह्वयन्तामिति ॥

### मन्त्रः

नमो॒ऽग्नये॑ मख॒घ्ने म॒खस्य॑ मा॒ यशो᳚ऽर्या॒दित्या॑हव॒नीय॒मुप॑ तिष्ठते ।  

#### टीका

10अथाहवनीयस्य समन्त्रमुपस्थानं ब्राह्मणमेव विदधाति - नम इति ॥ अनया द्विपदया गायत्र्या आहवनीयमुपतिष्ठते ।
### मन्त्रः

य॒ज्ञो वै म॒खः ।  
य॒ज्ञँव्वाव स तद॑हन् ।  
तस्मा॑ ए॒व न॑म॒स्कृत्य॒ सद॒ᳶ प्र स॑र्पत्या॒त्मनोऽना᳚र्त्यै ।  
#### टीका
अथोपस्थाने कारणमाह - यज्ञो वा इत्यादि । सोग्निः तत् तदानीं सदःप्रसर्पणकाले अहन् आर्तिमार्पयति अनमस्कृतः । तस्मात् तस्मै नमस्कृत्य सदः प्रसर्पत्यात्मनोनार्त्यै यज्ञविनाशेन आत्मन आर्तिर्मा भूदिति । मन्त्रार्थस्तु - अग्नये मखघ्ने मखस्य यज्ञस्य अनमस्कारकारिणो नाशयित्रे तुभ्यं नमः । उदात्तनिवृत्तिस्त्वरेण चतुर्थ्या उदात्तत्वम् । मखस्य यशः फलं मा अर्यात्प्राप्नोतु तद्विघातश्च त्वया न कर्तव्य इति ॥

## संयुक्तमन्त्रः
नमो॑ रु॒द्राय॑ मख॒घ्ने नम॑स्कृत्या मा पा॒हीत्याग्नी᳚द्ध्र॒न्तस्मा॑ ए॒व न॑म॒स्कृत्य॒ सद॒ᳶ प्र स॑र्पत्या॒त्मनोऽना᳚र्त्यै
### मन्त्रः

नमो॑ रु॒द्राय॑ मख॒घ्ने नम॑स्कृत्या मा पा॒हीत्याग्नी᳚द्ध्रम् ।  

#### टीका

11अथाग्नीध्रस्योपस्थानं विदधाति - नमो रुद्रायेति ॥ आग्नीध्रमुपतिष्ठते इत्येव ।
### मन्त्रः
तस्मा॑ ए॒व न॑म॒स्कृत्य॒ सद॒ᳶ प्र स॑र्पत्या॒त्मनोऽना᳚र्त्यै ।  
#### टीका
तस्मा इत्यादि । गतम् । मन्त्रार्थोपि गतः । नमस्कृत्या प्रणिपातेनानेन मां पाहि । ऊर्यादित्वेन नमसो गतित्वात् 'तादौ च निति' इति प्रकृतिस्वरत्वम् । अग्नीधश्शरणमाग्नीध्रम्, 'अग्नीधश्शरणे रण् भं च' ॥

## संयुक्तमन्त्रः
नम॒ इन्द्रा॑य मख॒घ्न इ॑न्द्रि॒यम्मे॑ वी॒र्य॑म्मा निर्व॑धी॒रिति॑ हो॒त्रीय॑मा॒शिष॑मे॒वैतामा शा᳚स्त इन्द्रि॒यस्य॑ वी॒र्य॑स्यानि॑र्घाताय॒ या वै [12]  
दे॒वता॒स्सद॒स्यार्ति॑मा॒र्पय॑न्ति॒ यस्ता  वि॒द्वान्प्र॒सर्प॑ति॒ न सद॒स्यार्ति॒मार्च्छ॑ति॒ नमो॒ऽग्नये॑ मख॒घ्न इत्या॑है॒ता वै दे॒वता॒स्सद॒स्यार्ति॒मार्प॑यन्ति॒ ता य ए॒वँव्वि॒द्वान्प्र॒सर्प॑ति॒ न सद॒स्यार्ति॒मार्च्छ॑ति

### मन्त्रः

नम॒ इन्द्रा॑य मख॒घ्न इ॑न्द्रि॒यम्मे॑ वी॒र्य॑म्मा निर्व॑धी॒रिति॑ ।  
हो॒त्रीय॑मा॒शिष॑मे॒वैतामा शा᳚स्ते ।  

इन्द्रि॒यस्य॑ वी॒र्य॑स्यानि॑र्घाताय॑ ।  


#### टीका

12अथ होत्रीयस्योपस्थानं विदधाति - नम इन्द्रायेति ॥ होत्रियमुपतिष्ठते इत्येव । होतुर्धिष्णियं होत्रीयम्, गहादित्वाच्छः । इन्द्रियं चक्षुरादिकं वीर्यं बलं मा निर्वधीः निष्कृष्य मा वधीः । एतामाशिषं मा निर्वर्धीः इत्याशास्ते इन्द्रियस्य वीर्यस्य चानिर्घाताय भवति ।
### मन्त्रः
या वै दे॒वता॒स्सद॒स्यार्ति॑मा॒र्पय॑न्ति ।  
यस्ता वि॒द्वान्प्र॒सर्प॑ति ।  
न सद॒स्यार्ति॒मार्च्छ॑ति ।  
नमो॒ऽग्नये॑ मख॒घ्न इत्या॑ह ।  
ए॒ता वै  दे॒वता॒स्सद॒स्यार्ति॒मार्प॑यन्ति ।  
ता य ए॒वँव्वि॒द्वान्प्र॒सर्प॑ति ।  
न सद॒स्यार्ति॒मार्च्छ॑ति ।  

#### टीका
या वै देवता इत्यादि । आङ्पूर्वोयमृच्छतिर्विनाशे वर्तते । तत्र 'गोपोषं पुष्णाति' इतिवत् धात्वर्थसामान्यवचनो द्वितीय ऋच्छतिर्वेदितव्यः । आङ्पूर्वात् क्तिनः 'उपसगार्दृति धातौ इति वृद्धिः, 'तादौ च' इति गतेः प्रकृतिस्वरत्वम् । एता 'देवता इत्यादि । एतन्मन्त्रनिर्दिष्टा अग्निरुद्रेन्द्रा इत्यर्थः । एता देवता विदित्वा यस्सदः प्रसर्पति स विद्वानार्तिं न प्राप्नोति, अविद्वांसं आर्तिं प्रार्पयन्तीति ॥

### मन्त्रः
दृ॒ढे स्थ॑श्शिथि॒रे स॒मीची॒ माꣳह॑सस्पातम् ।  

#### टीका

13द्यावापृथिवी उपतिष्ठते - दृढे स्थ इति ॥ दृढे स्थिरे युवां स्थः भवतं शिथिरे मे सर्पणेन शिथिलिते अपि दृढे भवतम् । यद्वा - ममांहसः शिथिलयित्र्यौ । कपिलकादिः । समीची सम्यगञ्चनहेतू । 'चौ' इति पूर्वपदस्य दीर्घत्वं अन्तोदात्तत्वं च । तादृश्यौ युवामागच्छतम् । अंहसः पापात्पातं रक्षतम् ॥

### मन्त्रः
सूर्यो॑ मा दे॒वो दि॒व्यादꣳह॑सस्पातु ।  

#### टीका

14सूर्यमुपीतष्ठते - सूर्य इति ॥ दिव्यात् दिवि भवात् प्रमादकृतात्पापात् सूर्यो देवो मां पातु ॥

### मन्त्रः
वा॒युर॒न्तरि॑ख्षात् [13] +++(पातु)+++ ।  

#### टीका

15वायुमुपतिष्ठते - वायुरिति ॥ पात्वित्यनुषज्यते । अन्तरिक्षात् अन्तरिक्षनिमित्तात् पापात् पातु ॥

### मन्त्रः
अ॒ग्निᳶ पृ॑थि॒व्याः +++(पातु)+++ ।  

#### टीका

16अग्निमुपतिष्ठते - अग्निरिति ॥

### मन्त्रः
य॒मᳶ पि॒तृभ्यः॑ +++(पातु)+++ ।  

#### टीका

17यममुपतिष्ठते - यम इति ॥ पितृभ्यः पित्रपचारनिमित्तात्पापात्पातु ॥

### मन्त्रः
्सर॑स्वती मनु॒ष्ये᳚भ्यः +++(पातु)+++ ।  

#### टीका

18सरस्वतीमुपतिष्ठते - सरस्वतीति ॥ मनुष्यद्रोहनिमित्तात्पापात्पातु ॥

### मन्त्रः
देवी᳚ द्वारौ॒ मा मा॒ सन्ता᳚प्तम् ।

#### टीका

19पूर्वे द्वारौ सदसस्संमृशति - देवी इति ॥ हे देव्यौ द्वारौ मा मा सन्ताप्तं मा कार्ष्टम् ॥

### मन्त्रः

नम॒स्सद॑से॒ नम॒स्सद॑स॒स्पत॑ये॒ नम॒स्सखी॑नाम्पुरो॒गाणा॒ञ्चख्षु॑षे॒ नमो॑ दि॒वे नम॑ᳶ पृथि॒व्याः
#### टीका

20सदः प्रपद्यते - नम इति ॥ 'ऐन्द्रं हि देवतया सदः' इति इन्द्रः सदसस्पतिः पालयिता तस्मै नमः । 'षष्ठयाः पतिपुत्र' इति सत्वम् । सखीनां समानख्यानानामृत्विजां पुरोगाणामग्रतो गन्तृणां प्रधानानां सर्वेषामपि चक्षुषे चक्षुसथानीयाय दर्शनहेतवे सवित्रे च नमः । गतमन्यत् ॥

### मन्त्रः
अहे॑ दैधिष॒व्योदत॑स्तिष्ठा॒न्यस्य॒ सद॑ने सीद॒ यो᳚ऽस्मत्पाक॑तरः ।  
#### टीका

21आसनाद्बहिस्सदसस्तृणं निरस्यति - अहे इति ॥ आगत्य हन्तीत्यहिः, अनिष्टकृत् । हे अहे तृण दैधिषव्य दिधिषु आसनधारणसमर्थम् । दधातेः कुप्रत्यये द्विर्वचनं, इषुगागमश्च निपात्यते, तस्यापत्यं दैधिषव्यम्; तत्प्रभवत्वात् । 'द्युप्रागवाक्' इति यत्प्रत्ययः । तादृशस्त्वं अतोस्मादासनादुत्तिष्ठ अन्यस्य सदने सीद मा अत्र स्थाः । कस्यान्यस्य? योस्मत् अस्मत्तः पाकतरः बालतरः अज्ञः तस्य सदने सीद माऽत्र सीद ॥

### मन्त्रः
उन्नि॒वत॒ उदु॒द्वत॑श्च गेषम् ।  

#### टीका

22उपविशति - उदिति ॥ निवतः न्यग्गतान् येऽस्मत्तो न्यग्भूताः तानुद्गेषम् । किंच - उद्वतश्च येऽस्मत्तः उद्गता उद्भूताः, तानपि उद्गेषं उत्क्रम्योल्लङ्घ्य उपरि गम्यासम् । 'उपसर्गाच्छन्दसि धात्वर्थे' इति वतिः । इणः आशिषि लिङ्, आदेशश्छान्दसः, लिङ्याशिष्यङ्, अतो येयः, आर्धधातुकत्वात्सलोपाभावः ॥

### मन्त्रः
पा॒तम्मा᳚ द्यावापृथिवी अ॒द्याह्नः॑ ।  

#### टीका

23द्यावापृथिव्यौ समीक्षते - पातमिति ॥ हे द्यावापृथिव्यौ मां पातं रक्षतं अद्याह्नः अस्मादह्नः । यद्वा - अस्मिन् कर्मणि अह्नः अहर्निमित्तात्पापात्पातं रक्षतम् । 'सद्यःपरुत्' इत्यादिना इदमोद्येति निपात्यते ॥
## संयुक्तमन्त्रः
सदो॒ वै प्र॒सर्प॑न्तम् [14]  पि॒तरोऽनु॒ प्र स॑र्पन्ति॒ त ए॑नमीश्व॒रा हिꣳसि॑तो॒स्सद॑ᳶ प्र॒सृप्य॑ दख्षिणा॒र्धम्परे᳚ख्षे॒ताग॑न्त पितरᳶ पितृ॒मान॒हँय्यु॒ष्माभि॑र्भूयासꣳ सुप्र॒जसो॒ मया॑ यू॒यम्भू॑या॒स्तेति॒ तेभ्य॑ ए॒व न॑म॒स्कृत्य॒ सद॒ᳶ प्र स॑र्पत्या॒त्मनोऽना᳚र्त्यै ॥ [15]
### मन्त्रः

सदो॒ वै प्र॒सर्प॑न्तम् पि॒तरोऽनु॒ प्र स॑र्पन्ति ।  
त ए॑नमीश्व॒रा हिꣳसि॑तो॒स्सद॑ᳶ प्र॒सृप्य॑ दख्षिणा॒र्धम्परे᳚ख्षे॒त ।  

#### टीका

24सद इत्यादि ॥ एनं हिंसितोः हिंसितुं पितरः ईश्वराः अनमस्कृताः । तस्मात्सदः प्रसृप्य दक्षिणार्धं परेक्षेत 'आगन्त' इत्यादिना यजुषा । ततस्तेभ्यो नमस्कृत्य प्रसर्पणं कृतं भवति आत्मन आर्त्यभावाय ।
### मन्त्रः
आग॑न्त पितरᳶ पितृ॒मान॒हँय्यु॒ष्माभि॑र्भूयासम्।  

सु॒प्र॒जसो॒ मया॑ यू॒यम्भू॑या॒स्तेति॑ ।  

तेभ्य॑ ए॒व न॑म॒स्कृत्य॒ सद॒ᳶ प्र स॑र्पत्या॒त्मनोऽना᳚र्त्यै ॥ [15]

#### टीका
मन्त्रार्थस्तु - हे पितरः आगन्त आगच्छत । शपो लुक्, 'तप्तनप्तनधनाश्च' इति तादेशः । युष्माभिरागतैः पितृमानहं भूयासं, यूयमपि मया युष्मदागमनोपलब्धसाधुत्वेन सुप्रजसो भूयास्तेति । 'नित्यमसिच्प्रजामेधयोः' इति समासान्तोसिच् ॥


इति तृतीये द्वितीये चतुर्थोनुवाकः ॥  

## अनुवाकः ५  भक्षानुवाकः
## संयुक्तमन्त्रः
भख्षेहि॒ मा वि॑श दीर्घायु॒त्वाय॑ शन्तनु॒त्वाय॑ रा॒यस्पोषा॑य॒ वर्च॑से सुप्रजा॒स्त्वायेहि॑ वसो पुरोवसो प्रि॒यो मे॑ हृ॒दो᳚ऽस्य॒श्विनो᳚स्त्वा बा॒हुभ्याꣳ॑ सघ्यास्

### मन्त्रः
भख्षेहि॒ मा वि॑श दीर्घायु॒त्वाय॑ शन्तनु॒त्वाय॑ रा॒यस्पोषा॑य॒ वर्च॑से सुप्रजा॒स्त्वाय॑ ।  


#### टीका

1अथ भक्षानुवाकः । तत्र ग्रहणावेक्षणभक्षणादिषु यथालिङ्गं विनियोगः । तत्र भक्षणायाह्रियमाणं सोमं प्रतिगृह्णाति - भक्षेहीति ॥ भक्ष्यत इति भक्षः । हे भक्ष । षाष्ठिकमामन्त्रिताद्युदात्तत्वम् । एहि आगच्छ । गुणे कृते, 'अन्तादिवच्च' इति तस्य आङ्ग्रहणेन ग्रहणात् 'ओमाङोश्च' इति पररूपत्वम् । स त्वं मामाविश भक्षितोन्तः प्रविश दीर्घायुत्वाय । तादर्थ्ये चतुर्थी । मम दीर्घमायुर्यथा स्यादिति । बहुव्रीहौ छान्दसोन्त्यलोपः । शन्तनुत्वाय आरोग्याय रायो धनस्य पोषाय पुष्ट्यर्थम् । पूर्ववत्सत्वम् । वर्चसे दीप्तये बलाय वा । सुप्रजास्त्वाय शोभनापत्यत्वार्थं मामाविशेति ।
### मन्त्रः

एहि॑ वसो पुरोवसो प्रि॒यो मे॑ हृ॒दो᳚ऽसि ।  

#### टीका
एहि वसो वासहेतो सर्वेषां, आगच्छ हे पुरोवसो पुरस्ताद्वसो वासयितॄणां पूर्वधनानां वा, प्रथमं मे मम हृदयस्य प्रियोसि, प्रीणयिताऽसि उपकारकत्वात् ।
### मन्त्रः
अ॒श्विनो᳚स्त्वा बा॒हुभ्याꣳ॑ सघ्यासम् ।
#### टीका
अश्विनोर्बाहुभ्यां त्वां सघ्यासं गृह्लामि । आत्मनस्स्वातन्त्र्यनिवृत्यर्थमेवमुक्तम् । सघिः ग्रहणकर्मा छान्दसः ॥

### मन्त्रः
नृ॒चख्ष॑सन्त्वा देव सोम सु॒चख्षा॒ अव॑ ख्येषम् ।
#### टीका

2अवेक्षते - नृचक्षसमिति ॥ नॄन् चष्टे पश्यतीति नृचक्षाः । 'गतिकारकयोरपि' इत्यसुन्, कृदुत्तरपदप्रकृतिस्वरत्वम् । ईदृशं त्वां हे देव सोम त्वत्प्रसादात् सुचक्षाः सुष्ठु द्रष्टा अहम् । पूर्ववदसुन् । अवख्येषम् । अवचष्टेराशिषि लिङ्, ख्यादेशः, लिङ्याशिष्यङ्, अतो येयः ॥

## संयुक्तमन्त्रः
म॒न्द्राभिभू॑तिᳵ के॒तुर्य॒ज्ञानाँ॒व्वाग्जु॑षा॒णा सोम॑स्य तृप्यतु म॒न्द्रा स्व॑र्वा॒च्यदि॑ति॒रना॑हतशीर्ष्णी॒ वाग्जु॑षा॒णा सोम॑स्य तृप्य॒त्वेहि॑ विश्वचर्‌षणे [16]  
श॒म्भूर्म॑यो॒भूस्स्व॒स्ति मा॑ हरिवर्ण॒ प्र च॑र॒ क्रत्वे॒ दख्षा॑य रा॒यस्पोषा॑य सुवी॒रता॑यै
### मन्त्रः
म॒न्द्राभिभू॑तिᳵ के॒तुर्य॒ज्ञानाँ॒व्वाग्जु॑षा॒णा सोम॑स्य तृप्यतु ।  


#### टीका

3मन्द्राऽभिभूतिरिति प्रातस्सवने सर्वानैन्द्रान् भक्षयति । नराशंसपीतस्येति नराशंसान् - मन्द्रा मदकरी, अभिभूतिः अभिभवित्री सर्वशरीरस्य, केतुः प्रधानभूता यज्ञानां; तदधीनत्वात्सर्वप्रवृत्तीनाम् । ईदृशी वाक् जुषाणा प्रीयमाणा सोमस्य तृप्यतु सोमेन पीतेन तृप्ता भवतु । यद्वा - सोमस्य जुषाणा सेवमाना सोममाप्रियमाणा वाक् तृप्यतु ।
### मन्त्रः

म॒न्द्रा स्व॑र्वा॒च्यदि॑ति॒रना॑हतशीर्ष्णी॒ वाग्जु॑षा॒णा सोम॑स्य तृप्यतु ।    

#### टीका
मन्द्रा स एवार्थः । स्वर्वाची सुष्ठु अस्मदाभिमुख्येन प्रवर्तमाना । अव्ययपूर्वपदप्रकृतिस्वरत्वम्, 'उदात्तस्वरितयोर्यणः' इति संहितायामकारस्स्वर्यते । अदितिः अखण्डनीया । कर्मणि क्तिन् । अनाहतशीर्ष्णी अप्रतिबद्धप्रारम्भा । 'शीर्षन् छन्दसि' इति शिरसश्शीर्षन्भावः, 'अन उपधालोपिनः' इति ङीष् ।

वाग्जुषाणेत्यादि । गतम् । हे विश्वचर्षणे विश्वचर्षणयो मनुष्याः स्वभूता यस्य स तादृशः ।
### मन्त्रः
एहि॑ विश्वचर्‌षणे श॒म्भूर्म॑यो॒भूः ।  
स्व॒स्ति मा॑ हरिवर्ण॒ प्र च॑र ।  

#### टीका
एहि आगच्छ । यद्वा - विश्वज्ञानहेतो अस्मानागच्छ । शम्भूः शान्तोर्निवृत्तिलक्षणस्य वाक्सुखस्य भावयिता मयोभूः सुखस्य भावयिता प्रवृत्तिलक्षणस्य । उभयत्रापि पूर्ववण्णिलुक् । ईदृशस्सन् स्वस्ति अविनाशेन ऊर्ध्वाधोगमनरहितः मां प्रचर प्रविश हे हरिवर्ण हरितवर्ण मनोहरवर्ण वा ।
### मन्त्रः
क्रत्वे॒ दख्षा॑य रा॒यस्पोषा॑य सुवी॒रता॑यै ।  
#### टीका
क्रत्वे क्रत्वर्थम् । 'जसादिषु वा वचनम्' इति 'घेर्ङिति' इति गुणाभावः । दक्षाय उत्साहार्थं, रायसोषाय धनस्य पुष्त्यर्थं, सुवीरतायै शोभनवीर्यतायै च ॥

### मन्त्रः
मा मा॑ राज॒न्वि बी॑भिषो॒ मा मे॒ हार्दि॑ त्वि॒षा व॑धीः ।  
वृष॑णे॒ शुष्मा॒यायु॑षे॒ वर्च॑से ॥

#### टीका

4अथ परोष्णिक्, गायत्री वा - मा मां राजन्निति ॥ हे राजन् सोम मां मा विबीभिषः मा विभीषथाः ऊर्ध्वमधो वा निर्गच्छन् भीतिं मा जीजनः । व्यत्ययेनात्मनेपदाभावः । यद्वा - ऊर्ध्वाधोगमनेन मां मा विभीषथाः । हेतुभयाभावात् आत्मनेपदाभावः, षुगागमश्छान्दसः । मा मे हार्दि त्विषा दीप्त्या त्वदीयया मा वधीः । हृदये भवा अभिप्राया हार्दाः, तद्युक्तं मनो हार्दि । 'हृदयस्य हृल्लेख' इति हृद्भावः । कानि पुनस्तान्यभिप्रेतानीत्याह - वृषणे सेकसामर्थ्याय सेक्त्रे वा । उपधालोपाभावश्छान्दसः । शुष्माय बलाय आयुषे संपूर्णाय वर्चसे दीप्तये ॥

## संयुक्तमन्त्रः
वसु॑मद्गणस्य सोम देव ते मति॒विद॑ᳶ प्रातस्सव॒नस्य॑ गाय॒त्रछ॑न्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि
### मन्त्रः
वसु॑मद्गणस्य सोम देव ते मति॒विद॑ᳶ प्रातस्सव॒नस्य॑ गाय॒त्रछ॑न्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।  

#### टीका

5वसुमद्गणस्य वसुमान् गणो यस्य स तथोक्तः । अष्टौ वसवः तत्रावयवेन समुदायो गणस्तद्वानिति मत्वर्थोपपत्तिः । कश्चिदाह - वसुमान् धनवान् गण ऋत्विक्सङ्घो यस्येति । तस्य रुद्गवद्गणस्येत्यादि अघटमानं स्यात् । हे सोम देव दीप्तिमन् ते तव मति विदः सर्वेषां मतानि जानतः अभिमतानां लम्भयितुर्वा प्रातस्सवनस्य प्रातस्सूयत इति प्रातस्सवनं, कर्मणि ल्युट्, 'अनो भावकर्मवचने' इत्युत्तरपदान्तोदात्तत्वम् ।   

गायत्रछन्दसः । गायत्र्येव गायत्रं, तदेव छन्दो यस्य स्तोत्रादिषु तादृशस्य विश्वजनादित्वात्तुगभावः । इन्द्रपीतस्य इन्द्रेण प्रथमं पीतस्य । 'तृतीया कर्मणि' इति पूर्वपदप्रकृतिस्वरत्वम् । इन्द्रस्य सर्वदेवतामयत्वात् सर्वत्रैवमप्यन्यदेवते । नराशंसपीतस्य नरैश्शंसन्ति पानं ये भक्षणे ते नराशंसाः
देवताविशेषाः । यद्वा - नरैश्शंसनीया नराशंसाः तैः पीतो नराशंसपीतः तस्य । यत्तेन पदेन नराशंसानामेव भक्षणं भक्षिताप्यायिता नराशंसाश्चमसाः । पूर्ववत्स्वरः, पूर्ववदेव 'परादिश्छन्दसि' इत्युत्तरपदाद्युदात्तत्वम् । पितृपीतस्य पितृभिरस्मत्पूर्वैः पीतस्य । स एव स्वरः । मधुमतः मधुररसवतः उपहूतस्य इन्द्रादिभिरनुज्ञातस्य ईदृशस्य तव अहं उपहूतः देवैस्सहभक्षिभिरनुज्ञातः भक्षयामि । सर्वत्र कर्मणि षष्ठी ॥
## संयुक्तमन्त्रः
रु॒द्रव॑द्गणस्य सोम देव ते मति॒विदो॒ माध्य॑न्दिनस्य॒ सव॑नस्य त्रि॒ष्टुप्छ॑न्दस॒ इन्द्र॑पीतस्य॒ नरा॒शꣳस॑पीतस्य [17]  पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।   
### मन्त्रः
रु॒द्रव॑द्गणस्य सोम देव ते मति॒विदो॒ माध्य॑न्दिनस्य॒ सव॑नस्य त्रि॒ष्टुप्छ॑न्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।  

#### टीका

6अथ माध्यन्दिने सवने - रुद्रवद्गणस्येत्यादि ॥ माध्यन्दिनस्येति । दिनस्य मध्यं मध्यन्दिनम् 'मध्यो मध्यन्दिनं चास्मात्' इति । तत्र भवं माध्यन्दिनम् । तस्य सवनस्य सूयमानस्य सोमस्य तव भक्षयामीति । एवमेतादृशसोमसंबन्धात् प्रातस्सवनादयश्शब्दाः कर्मणि वर्तन्ते । गतमन्यत् ॥
## संयुक्तमन्त्रः
आदि॒त्यव॑द्गणस्य सोम देव ते मति॒विद॑स्तृ॒तीय॑स्य॒ सव॑नस्य॒ जग॑तीछन्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।

### मन्त्रः
आ॒दि॒त्यव॑द्गणस्य सोम देव ते मति॒विद॑स्तृ॒तीय॑स्य॒ सव॑नस्य॒ जग॑तीछन्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।

#### टीका

7अथ तृतीयसवने - आदित्यवद्गणस्येति ॥ तृतीयस्य सवनस्य सूयमानस्य तव भक्षयामीति । एवं सोमविशेषणतया नीतानि दश पदानि षष्ठ्यन्तानि । इतरथा इन्द्रपीतस्येत्याद्यघटमान् स्यात् । वैयधिकरण्यं तु क्लिष्टमिति ॥

### मन्त्रः

आ प्या॑यस्व॒ समे॑तु ते वि॒श्वत॑स्सोम॒ वृष्णि॑यम् ।  
भवा॒ वाज॑स्य सङ्ग॒थे ।
#### टीका

8चमसानाप्याययति - आप्यायस्वेति गायत्र्या ॥ हे सोम आप्यायस्व वर्धस्व मा भक्षित इति क्षेष्ठाः, समेतु संगच्छतु ते त्वाम् । कर्मणि षष्ठी । विश्वतः सर्वतः । वृष्णियं वीर्यम्, वृष्णिसंभवं वृष्णियं, दिगादित्वाद्यत्, 'यतोऽनावः' इत्याद्युदात्तत्वम् । वाजस्यान्नस्य संगथे संगमने अस्माकं भव तन्निमित्तं भव 'द्व्यचोतस्तिङः' इति संहितायां दीर्घत्वम् । गमेरौणादिकः स्थन् ॥

-  सोमाय वाजिने श्यामाकं चरुं निर्वपेद्यः क्लैब्यात् बिभीयात्' इत्यस्य पुरोनुवाक्या - आप्यायस्वेति गायत्री ॥ इयमग्निकाण्डे व्याख्यास्यते यत्राम्नायते प्रकृतौ हि हीयुः ['मा नो हिंसीः' ] इत्यत्र । इह तु प्रतीकग्रहणम् । हे सोम तव प्रसादात् वृष्णियं वीर्यं विश्वतः समेतु समागच्छताम् । त्वदर्थं च मामाप्यायस्व द्यध्यात् [दध्यादिना] । किञ्च - वाजस्यान्नस्य सङ्गथे सङ्गमनार्थं भवेति ॥

- अथ 'रेतस्सौम्येन दधाति' इत्यस्य पुरोनुवाक्या याज्या च - आप्यायस्व सं ते इति गायत्रीत्रिष्टुभौ ॥ एते च 'मा नो हिंसीज्जनिता' इत्यत्र व्याख्यास्येते यत्राम्नेयेते । इह तु प्रतीकग्रह्णमेतयोः । हे सोम आप्यायस्व वर्धस्व । ते तव विश्वतः वृष्णियं वीर्यं समेतु । तत्र आप्यायितस्त्वं वाजस्यान्नस्य क्षीरादेः संगथे संगमने अस्माकं भवेति ॥

- 3अथ सौम्यस्य पुरोऽनुवाक्या - आप्यायस्व समेतु त इति गायत्री ॥ इयञ्चाग्निकाण्डे 'मा नो हिंसीत्' इत्यत्र व्याख्यास्यते यत्राम्नायते । हे सोम आप्यायस्व वर्धस्व त्वत्प्रसादात् विश्वतः वृष्ण्यं शुक्लं समेतु समागच्छतु । भव च वाजस्यान्नस्य सङ्गथे सङ्गमनायैवेति ॥

- अथ पत्नीसंयाजानां याज्यानुवाक्याः - आ प्यायस्वेत्याद्याः ।। 'आ प्यायस्व समेतु ते, संते पयांसि' इति त्रिष्टुभौ 'मा नो हिंसीत्' इत्यत्र व्याख्याते ।

- कल्पः—“आ प्यायस्व समेतु त इति सिकता व्यूहत्युत्तरया त्रिष्टुभा राज-न्यस्य” इति ।   तत्र प्रथममन्त्रमाह— आ प्यायस्वेति ।   हे सोम त्वमाप्यायस्व सर्वतो वर्धयस्य ।   वे तव वृष्णियं रेतो विश्वतः सर्वस्माद्वृष्णियादाहारात्समेतु संप्राप्नोतु ।   वाजस्यान्नस्य संगथे संगमने त्वं निमित्तं भव ।  

### मन्त्रः

हिन्व॑ मे॒ गात्रा॑ हरिवो ग॒णान्मे॒ मा वि ती॑तृषः ।  
शि॒वो मे॑ सप्त॒र्‌षीनुप॑ तिष्ठस्व॒ मा मेऽवा॒ङ्नाभि॒मति॑ [18]  गाः॒ ।
#### टीका

9भक्षयित्वा आत्मानमभिमृशति - हिन्वेति पथ्याबृहत्या ॥ तृतीयस्य द्वादशाक्षरत्वात् । हे हरिवः हरितवर्ण । 'मतुवसोः' इति रुत्वम् । मे मम गात्रा गात्राणि हिन्व प्रीणय । हिवि प्रीणने, इदित्वान्नुम् । मे मदीयान् गणान् पुत्रादीन् मा वितीतृषः वितृष्णान् मा कार्षीः पुनःपुनः पातॄन् कुरु । किंच - शिवो भूत्वा मे मदीयान् सप्त ऋषीन् अरिषितॄन् प्राणान् शीर्षण्यान् द्वेद्वे चक्षुषी श्रोत्रे नासिके एकमास्यमिति, तानुपतिठस्व । ऋषि गतौ, औणादिक इनिप्रत्ययः । उपस्थानमुपेत्य तर्पणं तदर्थं मे मम नाभिमतीत्य अवाक् अधस्तात् मा गाः मा गमः । अवपूर्वादञ्चतेः क्विनि 'अनिगन्तोञ्चतौ' इति गतेः प्रकृतिस्वरत्वम् ॥

### मन्त्रः
अपा॑म॒ सोम॑म॒मृता॑ अभू॒माद॑र्श्म॒ ज्योति॒रवि॑दाम दे॒वान् ।    
किम॒स्मान्कृ॑णव॒दरा॑ति॒ᳵ किमु॑ धू॒र्तिर॑मृत॒ मर्त्य॑स्य ।

#### टीका

10आदित्यमुपतिष्ठते - अपामेति त्रिष्टुभा ॥ अपाम सोमम् । पिबतेर्लुङि 'गातिस्थ' इति सिचो लुक् । अमृता अमरणाः अभूम भविष्यामः । प्रत्यक्षविरोधात् व्यत्ययेन भविष्यति लुङ् । यद्वा - 'आशंसायां भूतवच्च' इति भविष्यदर्थे लुङ् । अमृता भूयास्मेत्याशास्यते, तेनैव सिचो लुक् । 'नञो जरमरमित्र' इत्युत्तरपदान्तोदात्तत्वम् । अदर्श्म द्रक्ष्यामः ज्योतिः द्योतमानं वस्तु स्वर्गं आदीत्यं वा । छान्दसः सिचो लोपः । अविदाम ज्ञास्यामः देवान् । व्यत्ययेन च्लेरङ् । यद्वा - अविदाम लप्स्यामहे । ऌदित्वादङ् । अत्र प्रथमस्याख्यातस्यापादादित्वान्निघाताभावः । द्वितीयं निहन्यत एव । तृतीयं पादादित्वान्निहन्यते । चतुर्थं तु समानवाक्ये पदात्परत्वाभावान्न निहन्यते । एवममृतभूतानस्मान् अरातिः शत्रुः मृत्युर्वा किं कृणवत् किं कुर्यात् । कृवि हिंसाकरणयोः, इदित्वान्नुम्, 'धिन्विकृण्व्योरच' इत्युप्रत्ययः, लेटोडाटौ, इत्यडागमः । मर्त्यस्य मरणधर्मिणो मनुष्यस्य धूर्तिः हिंसा इदानीमस्मान् किमु किमेव कुर्यात् अमृतानस्मान् । विभक्तेर्लुक् छान्दसः, निघातश्च । यद्वा - अमृतेति सोम आमन्त्र्यते । तेन अमन्त्रितानामनुदात्तत्वं प्रवर्तते । धुर्वेः 'क्तिच्क्तौच' इति क्तिच् ॥

### मन्त्रः
यन्म॑ आ॒त्मनो॑ मि॒न्दाभू॑द॒ग्निस्तत् ..
पुन॒राहा᳚र्जा॒तवे॑दा॒ विच॑र्‌षणिः ।   
पुन॑र॒ग्निश्चख्षु॑रदा॒त्पुन॒रिन्द्रो॒ बृह॒स्पतिः॑ ।

#### टीका

11आग्नीध्रे स्रुवाहुतिं जुहोति - यन्म आत्मन इति द्वाभ्याम्, प्रथमा त्रिष्टुप् जगती वा । 'तत्' इति प्रथमपादान्तः । त्रिपदा गायत्री । 'अग्निस्तत्पुनराहाः' इति द्वितीयः पादः । द्वितीयाऽनुष्टुप् ॥ मे मम आत्मनः यत्किंचित् केन चिन्निमित्तेन प्रमादादिना मिन्दा मिन्दितं गलितं क्रान्तमभूत् । 'यद्वै यज्ञस्य न्यूनं क्रियते तच्छिद्रं तेन यज्ञः पराभवति यज्ञमनु यजमानो यजमानमनु प्रजाः पशवश्च' इति दर्शनात् । मिदि स्नेहने । 'गुरोश्च हलः' इत्यकारप्रत्ययः । यदिति सामान्यविवक्षया नपुंसकत्वम्, यथा - 'एष वै यजमानः । यद्यूपः' इति । अग्निः जातवेदाः जातानां वेदिता विचर्षणिः विशिष्टदशर्नः तत्पुनः आहाः आहरतु । छान्दसे लिङि सिचि वृद्धौ 'बहुलं छन्दसि' इतीडभावे हल्ङ्यादिसंयोगान्तलोपौ ॥

### मन्त्रः

पुन॑र्मे अश्विना यु॒वञ्चख्षु॒रा ध॑त्तम॒ख्ष्योः ।  

#### टीका

12अथ द्वितीया - पुनरिति ॥ पुनः मह्यं अग्निश्चक्षुरदात् ददातु । स एव लुङ्' 'गातिस्थ' इति सिचो लुक् । इन्द्रश्च बृहस्पतिश्च पुनश्चक्षुरदादित्येव । बृहस्पतेस्सुडुदात्तत्वे उक्ते । हे अश्विना अश्विनौ युवं युवामपि पुनर्मे चक्षुर्दर्शनसामर्थ्यं अक्ष्योः अक्ष्णोः आधत्तं स्थापयतम् । 'ई द्विवचने' इतीकारः, स चोदात्तः, तेन 'उदात्तयणः' इति विभक्तेरुदात्तत्वम् ॥

### मन्त्रः
इ॒ष्टय॑जुषस्ते देव सोम स्तु॒तस्तो॑मस्य श॒स्तोक्थ॑स्य॒ हरि॑वत॒ इन्द्र॑पीतस्य॒ मधु॑मत॒ उप॑हूत॒स्योप॑हूतो भख्षयामि ।

#### टीका

13अथ हारियोजने धानानां भक्षणमन्त्रः - इष्टयजुष इत्यादि यजुः ॥ हे देव सोम ते तव त्वां भक्षयामि । पूर्ववत्कर्मणि षष्ठी कीदृशस्य? इष्टयजुषः । इष्टमेभिरिति छान्दसः करणे क्तः । इष्टानि यजूंषि यस्य । स्तुतस्तोमस्य स्तुताः स्तोमाः यस्य । शस्तोक्थस्य शस्तानि शस्त्राणि यस्य तादृशस्य, हरिवत इत्यादि । गतम् ॥

### मन्त्रः

आ॒पूर्या॒स्स्था मा॑ पूरयत प्र॒जया॑ च॒ धने॑न च ।

#### टीका

14धाना निर्णिज्योत्तरवेद्यां सन्निवपति - आपूर्या इति द्विपदया गायत्र्या ॥ आपूर्याः आपूर्णा एव यूयं स्थ । भक्षणेन न क्षयः कश्चिदस्माभिः कृतः । कर्तरि कृत्यः । यद्वा - करणे । आपूर्यः स्थ । तस्मान्मामापूरयत प्रजया च धनेन च ॥

### मन्त्रः

ए॒तत्ते॑ तत॒ ये च॒ त्वामन्वे॒तत्ते॑ पितामह प्रपितामह॒ ये च॒ त्वामन्वत्र॑ पितरो यथाभा॒गम्म॑न्दध्वम् ।  

#### टीका

15-17तिस्रो धाना ददाति - एतत्ते ततेति ॥ 'सोमाय पितृमते' इत्यत्रैतद्व्याख्यातम् । हे तत तात एतदशनं तव ये चान्ये त्वामनुगताः । एतत्ते पितामह, ये च त्वामनुगताः । एतत्ते प्रपितामह, ये च त्वामनुगताः । इदानीं सामान्येनोच्यते - हे पितरः पितामहाः प्रपितामहाः अत्र यथाभागं मन्दध्वं तृप्यतेति ॥

-  [संयुक्तमन्त्रः - ए॒तत्ते॑ तत॒ ये च॒ त्वामन्वे॒तत्ते॑ पितामह प्रपितामह॒ ये च॒ त्वामन्वत्र॑ पितरो यथाभा॒गम्म॑न्दध्वꣳ सुस॒न्दृश॑न्त्वा व॒यम्मघ॑वन्मन्दिषी॒महि॑ ॥ ]

ए॒तत्ते॑ तत॒ +++(भवतु)+++।  
+++(तत॒ )+++ये च॒ त्वामनु +++(भवतु)+++।

ए॒तत्ते॑ पितामह +++(भवतु)+++।  +++(ये च॒ त्वामनु भवतु)+++।   

+++(एतत्ते)+++ प्रपितामह॒ +++(भवतु)+++ । ये च॒ त्वामनु +++(भवतु)+++।

 - हविश्शेषान् सम्प्लोम्नाय पिण्डान् कृत्वा वेद्यास्त्रिसृषु स्रक्तिषु निदधाति पूर्वस्यां दक्षिणस्यां अपरस्यामिति - एतत्ते ततेत्यादि ॥ एनदन्नं ते तव भवतु हे तत तात । ये च त्वामनुगता आश्रिताः अन्ये, तेषाञ्चैतदन्नं भवतु ।
एतत्ते अन्नं हे पितामह, ये च त्वामनुगताः तेषां च । पितुः पिता पितामहः । एवमेतत्ते अन्नं हे प्रपितामह, ये चान्ये त्वामनुगताः, तेषाञ्च ।   पितामहस्य पिता प्रपितामहः । अधुना सर्वेपि सामान्येनोच्यन्ते ।

## संयुक्तमन्त्रः
नमो॑ वᳶ पितरो॒ रसा॑य॒ नमो॑ वᳶ पितर॒श्शुष्मा॑य॒ नमो॑ वᳶ पितरो जी॒वाय॒ नमो॑ वᳶ पितरः [20]  
स्व॒धायै॒ नमो॑ वᳶ पितरो म॒न्यवे॒ नमो॑ वᳶ पितरो घो॒राय॒ पित॑रो॒ नमो॑ वो॒ य ए॒तस्मिँ॑ल्लो॒के स्थ यु॒ष्माꣳस्तेऽनु॒ ये᳚ऽस्मिल्लोँ॒के मान्तेऽनु॒ य ए॒तस्मिँ॑ल्लो॒के स्थ यू॒यन्तेषाँ॒व्वसि॑ष्ठा भूयास्त॒ ये᳚ऽस्मिल्लोँ॒के॑ऽहन्तेषाँ॒व्वसि॑ष्ठो भूयासम्
### मन्त्रः

नमो॑ वᳶ पितरो॒ रसा॑य॒,  
नमो॑ वᳶ पितर॒श्शुष्मा॑य॒,  
नमो॑ वᳶ पितरो जी॒वाय॒,
नमो॑ वᳶ पि॒त॒र॒स्स्व॒धायै॑ ,
नमो॑ वᳶ पितरो म॒न्यवे॑ ,  
नमो॑ वᳶ पितरो घो॒राय॑ ,  
पित॑रो॒ नमो॑ वः ।  

#### टीका

18षद्भिर्नमस्कारैरुपतिष्ठते - नमो व इति ॥ हे पितरः युष्मभ्यं नमः नमस्करोमि रसाय रसार्थं रसवान् भूयासमिति । 'पितरो नमो वः' इत्यादिकं षट्स्वप्यजुषज्यते । शुष्मो बलम् । जीवः प्राणः । स्वधा अन्नम् । मन्युर्दीप्तिः, क्रोधो वा । घोरः क्रूरम् । एतयोः स्थाने प्राधान्यं प्रार्थ्यते । हे पितरः युष्मभ्यं नमः । फलमनपेक्ष्य सप्तमोयं नमस्कारः क्रियते । पुनर्वचनं फलनिरपेक्षया नमस्कारार्थम् । अन्य आहुः - पितृसंबन्धिभ्यो रसादिभ्यः प्रथमं षण्णमस्काराः, ततः पितृभ्य एव सप्तम इति ।
### मन्त्रः
य ए॒तस्मिँ॑ल्लो॒के स्थ यु॒ष्माꣳस्तेऽनु॑ ।

ये᳚ऽस्मिल्लोँ॒के मान्तेऽनु॑ ।  
य ए॒तस्मिँ॑ल्लो॒के स्थ यू॒यन्तेषाँ॒व्वसि॑ष्ठा भूयास्त ।  

ये᳚ऽस्मिल्लोँ॒के॑ऽहन्तेषाँ॒व्वसि॑ष्ठो भूयासम् ।  


#### टीका
ये एतस्मिन् लोके पितरः स्थ । एतस्मिन्निति पितृलोकं व्यपदिशति । स्थेति सर्वपित्रभिप्रायेणोक्तम् । ते सर्वे युष्माननुसन्तु युष्मत्प्रधाना भवन्तु । 'हीने' इत्यनोः कर्मप्रवचनीयत्वम् । युष्मानिति पित्रादित्रयं व्यपदिशति । अस्मिन् मनुष्यलोके मनुष्याः स्थ, ते सर्वे मामनु सन्तु मत्प्रधाना भवन्तु । ये यूयमेतस्मिन् लोके स्थ तेषां पितॄणां यूयं वसिष्ठाः वसुमत्तमा भूयास्त । येऽस्मिन् लोके सन्ति मनुष्यास्तेषां मनुष्याणामहं वसिष्ठो वसुमत्तमो भूयासम् । वसुशब्दादिष्ठनि 'विन्मतोर्लुक्' इति लुक्, 'टेः' इति टिलोपः ॥

### मन्त्रः
प्रजा॑पते॒ न त्वदे॒तान्य॒न्यो विश्वा॑ जा॒तानि॒ परि॒ ता ब॑भूव ॥ [21]   
यत्का॑मास्ते जुहु॒मस्तन्नो॑ अस्तु व॒यꣵ स्या॑म॒ पत॑यो रयी॒णाम् ।

#### टीका

19प्राजापत्यया त्रैष्टुभा गार्हपत्यमुपतिष्ठते - प्रजापत इति ॥ व्याख्याता चेयं 'सोमस्य त्विषिरसि' इत्यत्र । हे प्रजापते तान्येतानि विश्वानि जातानि भूतानि त्वत्तोन्यः कश्चिदपि परिभवति निजेन महिम्ना व्याप्नोति । यत्कामास्ते जुहुमो वयं तदस्माकमस्तु । किं च - वयं रयीणां पतयः स्याम भूयास्मेति ॥

### मन्त्रः

दे॒वकृ॑त॒स्यैन॑सोऽव॒यज॑नमसि ।  
म॒नु॒ष्य॑कृतस्यैन॑सोऽव॒यज॑नमसि ।  
पि॒तृकृ॑त॒स्यैन॑सोऽव॒यज॑नमसि ।  

#### टीका

20-22शकलैश्चरन्ति - देवकृतस्येति ॥ देवादिविषये यदस्माभिः कृतमेनः अधर्मः तस्यावयजनं नाशनं असि । 'क्षेपे' इति सप्तम्यास्समासः, सप्तमीपूर्वपदप्रकृतिस्वरत्वम् । यद्वा - देवादिभिरस्मद्विषये, यत्कृतमेनःफलं दुखं तस्यावयजनमसि । 'तृतीया कर्मणि' इति पूर्वपदप्रकृतिस्वरत्ववम् । एतेनोभे व्याख्याते ॥
## संयुक्तमन्त्रः
अ॒फ्सु धौ॒तस्य॑ सोम देव ते॒ नृभि॑स्सु॒तस्ये॒ष्टय॑जुषस्स्तु॒तस्तो॑मस्य श॒स्तोक्थ॑स्य॒ यो भ॒ख्षो अ॑श्व॒सनि॒र्यो गो॒सनि॒स्तस्य॑ ते पि॒तृभि॑र्भ॒ख्षङ्कृ॑त॒स्योप॑हूत॒स्योप॑हूतो भख्षयामि ॥

## अवभृथभक्षमन्त्रः

### मन्त्रः
अ॒फ्सु धौ॒तस्य॑ सोम देव ते॒ नृभि॑स्सु॒तस्ये॒ष्टय॑जुषस्स्तु॒तस्तो॑मस्य श॒स्तोक्थ॑स्य॒ यो भ॒ख्षो अ॑श्व॒सनि॒र्यो गो॒सनि॒स्तस्य॑ ते पि॒तृभि॑र्भ॒ख्षङ्कृ॑त॒स्योप॑हूत॒स्योप॑हूतो भख्षयामि ॥

#### टीका

23अथावभृथभक्षमन्त्रः - अप्सु धौतस्येत्यादि ॥ अप्सु धौतस्य प्रक्षाळितस्य नृभिः मनुष्यैः चेतनैः अभिषुतस्य । इष्टयजुष इत्यादि । व्याख्यातम् । हे सोम देव तवेदृशस्य यो भक्षः भक्षणं अश्वसनिः अश्वानां संभक्ता । यो गोसनिः गवां संभक्ता । 'छन्दसि वनसन' इतीन्प्रत्ययः । तस्य ते तव पितृभिः भक्षंकृतस्य । 'च्वौ' इतीत्वापवादः पूर्वपदस्य छान्दसो मुमागमः, 'ऊर्यादिच्विडाचश्च' इति गतित्वात् 'गतिरन्तरः' इति तस्य प्रकृतिस्वरत्वम् । उपहूतस्येत्यादि । गतम् ॥

इति तृतीये द्वितीये पञ्चमोनुवाकः ॥  

## अनुवाकः ६ पृषदाज्यम्, दधिघर्ममन्त्राश्च ।  
२ बृहती । विश्वेदेवा ऋषयः

## संयुक्तमन्त्रः
म॒ही॒नाम्पयो॑ऽसि॒ विश्वे॑षान्दे॒वाना᳚न्त॒नूर्‌ऋ॒ध्यास॑म॒द्य पृ॑षतीना॒ङ्ग्रह॒म्पृष॑तीना॒ङ्ग्रहो॑ऽसि॒ विष्णो॒र्‌हृद॑यम॒स्येक॑म्
### मन्त्रः
म॒ही॒नाम्पयो॑ऽसि ।  
विश्वे॑षान्दे॒वाना᳚न्त॒नूर्‌ऋ॒ध्यास॑म् ।  
अ॒द्य पृ॑षतीना॒ङ्ग्रह॒म्पृष॑तीना॒ङ्ग्रहो॑ऽसि ।  


#### टीका

1पृषदाज्यं गृह्णाति - महीनामिति ॥ महीनां महनीयानां गवां पयोसि विश्वेषां देवानां तनूः शरीरं; तत्स्थितिहेतुत्वात् । अद्येदानीं ऋध्यासं वर्धयामि त्वाम् । ऋध्रोतेः ण्यन्तादाशिषि लिङ् । 'बहुलमन्यत्रापि' इति णिलुक् । पृषतीनां ग्रहं मरुतामश्वाः पृषत्यः । श्तृवद्भावात् ङीप् । तासां गृहस्थानीयं त्वाम् । पृषतीनां ग्रहोसि; ग्राहकोसि प्रियतरत्वात् । यद्वा - पृषतीशब्देन मरुतस्स्वोपात् [रुतां स्वा ये] तद्वन्तो मरुत उच्यन्ते । मरुतां स्वभतो ग्रहस्त्वमसीति ॥

### मन्त्रः
विष्णो॒र्‌हृद॑यम॒स्येक॑म् इष॒ ..
विष्णु॒स्त्वानु॒ वि च॑क्रमे ।  

#### टीका

2विष्णोरिति विराड्गायत्री जागतगायत्री वा 'इष' इति प्रथमपादान्तः ॥ विष्णोः यज्ञात्मनः हृदयमिम प्रियोसि । कुत इत्याह - हे इष अन्नवन् । इच्छब्दात् अर्शआदिलक्षणोच्प्रत्ययः । एकं प्रधानं त्वामनु त्वया हेतुना विष्णुर्भगवान् त्रैलोक्यं विचक्रमे । 'अनुर्लक्षणे' इति कर्मप्रवचनीयत्वम् ॥

### मन्त्रः
भू॒तिर्द॒ध्ना घृ॒तेन॑ वर्धता॒न्तस्य॑ मे॒ष्टस्य॑ वी॒तस्य॒ द्रवि॑ण॒मा ग॑म्याः

#### टीका

3तस्य स्कन्नस्य स्वधासंभरणमन्त्रः - भूतिरिति । इयमपि विराड्गायत्री द्विपदान्ता ॥ भूतिः तवैश्वर्यं दध्ना घृतेन वर्धताम् । तस्य तादृशस्य उद्भूतैश्वर्यस्य इष्टस्य देवानां प्रियस्य देवेभ्यो हुतस्य वीतस्य भक्षितस्य च यद्द्रविणं फलं तन्मां आगम्यात् आगच्छतु वृधा स्कन्नं मा भूदिति ॥

### मन्त्रः

ज्योति॑रसि वैश्वान॒रम्पृश्ञि॑यै दु॒ग्धँय्याव॑ती॒ द्यावा॑पृथि॒वी म॑हि॒त्वा याव॑च्च स॒प्त सिन्ध॑वो वित॒स्थुः ।
#### टीका

4दधिधर्ममवेक्षते - ज्योतिरिति ॥ अग्निस्त्वमसि; प्रवर्ग्यभक्तित्वात् वैश्वानरं विश्वेषां नराणां हितत्वेन स्वामित्वेन वा सम्बन्धी वैश्वानरः; आदित्यः तस्य स्वभूतमसि । अभेदेनोच्यते । पृश्नियै पृश्न्याः गोर्दुग्धं पयः । षष्ठ्यर्थे चतुर्थी ॥

### मन्त्रः

याव॑ती॒ द्यावा॑पृथि॒वी म॑हि॒त्वा याव॑च्च स॒प्त सिन्ध॑वो वित॒स्थुः ।    
ताव॑न्तमिन्द्र ते [23] ग्रहꣳ॑ स॒होर्जा गृ॑ह्णा॒म्यस्तृ॑तम् ।
#### टीका

5अथ तस्य ग्रहणमन्त्रः - यावती इति चातुष्पदा बृहती ॥ यावती यावत्यौ यत्प्रमाणे यत्प्रमाणकाले वा द्यावापृथिवी द्यावापृथिव्यौ । उभयत्रापि 'वा छन्दसि' इति पूर्वसवर्णदीधत्वम्, 'देवताद्वद्वे च' इति द्यावापृथिवीशब्द आद्युदात्तः । महित्वा महत्त्वेन । तृतीयाया आजादेशः । यावच्च यावत्कालं सप्त सिन्धवः समुद्राः वितस्थुः विभक्ताः स्थास्यन्ति । छान्दसो वा लिट्, आत्मनेपदाभावश्च । तावन्तं तावत्प्रमाणं तावत्कालस्थायिनं तावत्कालस्थितिहेतुं वा लोकानाम्, हे इन्द्र तव ग्रहं एतं अस्तृतं अहिंसितं ऊर्जा अन्नेन सह गृह्णामि । स्तृ इति ह्रस्वान्तं धात्वन्तरं, स्तृणातेर्वा ह्रस्वत्वम् ॥
## संयुक्तमन्त्रः
यत्कृ॑ष्णशकु॒नᳶ पृ॑षदा॒ज्यम॑वमृ॒शेच्छू॒द्रा अ॑स्य प्र॒मायु॑कास्स्यु॒र्यच्छ्वाऽव॑मृ॒शेच्चतु॑ष्पादोऽस्य प॒शव॑ᳶ प्र॒मायु॑कास्स्यु॒र्यथ्स्कन्दे॒द्यज॑मानᳶ प्र॒मायु॑कस्स्यात्प॒शवो॒ वै पृ॑षदा॒ज्यम्प॒शवो॒ वा ए॒तस्य॑ स्कन्दन्ति॒ यस्य॑ पृषदा॒ज्यꣵ स्कन्द॑ति॒ यत्पृ॑षदा॒ज्यम्पुन॑र्गृ॒ह्णाति॑ प॒शूने॒वास्मै॒ पुन॑र्गृह्णाति प्रा॒णो वै पृ॑षदा॒ज्यम्प्रा॒णो वै [24]  
ए॒तस्य॑ स्कन्दति॒ यस्य॑ पृषदा॒ज्यꣵ स्कन्द॑ति॒ यत्पृ॑षदा॒ज्यम्पुन॑र्गृ॒ह्णाति॑ प्रा॒णमे॒वास्मै॒ पुन॑र्गृह्णाति॒
### मन्त्रः
यत्कृ॑ष्णशकु॒नᳶ पृ॑षदा॒ज्यम॑वमृ॒शेत् ।  
शू॒द्रा अ॑स्य प्र॒मायु॑कास्स्युः ।  
यच्छ्वाऽव॑मृ॒शेत् ।  
चतु॑ष्पादोऽस्य प॒शव॑ᳶ प्र॒मायु॑कास्स्युः ।  

यथ्स्कन्दे॒द्यज॑मानᳶ प्र॒मायु॑कस्स्यात् ।  

#### टीका

6अथ विकृतपृषदाज्यब्राह्मणं - यत्कृष्णशकुन इत्यादि ॥ कृष्णवर्णशकुनः पक्षी कृष्णशकुनः । पृषद्वर्णमाज्यं पृषदाज्यं पृषद्बिन्दुवन्नानावर्णम् । अवमर्शनं पद्भ्यां स्पर्शनम् । अस्य यजमानस्य शूद्राः प्रमाणशीलाः मरणशीलाः म्रियतेश्छान्दस उकञ् ।  
### मन्त्रः
प॒शवो॒ वै पृ॑षदा॒ज्यम्प॒शवो॒ वा ए॒तस्य॑ स्कन्दन्ति ।  
यस्य॑ पृषदा॒ज्यꣵ स्कन्द॑ति ।  
यत्पृ॑षदा॒ज्यम्पुन॑र्गृ॒ह्णाति॑ ।  
प॒शूने॒वास्मै॒ पुन॑र्गृह्णाति ।  

#### टीका
पशवो वै पृषदाज्यमिति । तद्धेतुत्वात्ताच्छब्द्यम् । यथोक्तेन पुनर्ग्रहणेन स्कन्नस्योपलक्षणत्वात्सर्वामेध्यत्वान्निवृत्तिः।  
### मन्त्रः
प्रा॒णो वै पृ॑षदा॒ज्यम् ।  
प्रा॒णो वा ए॒तस्य॑ स्कन्दति ।  
यस्य॑ पृषदा॒ज्यꣵ स्कन्द॑ति ।  
यत्पृ॑षदा॒ज्यम्पुन॑र्गृ॒ह्णाति॑ ।   
प्रा॒णमे॒वास्मै॒ पुन॑र्गृह्णाति ।
#### टीका
प्राणो वै पृषदाज्यमिति । पूर्ववत्ताच्छब्द्यम् ।
## संयुक्तमन्त्रः
हिर॑ण्यमव॒धाय॑ गृह्णात्य॒मृतँ॒व्वै हिर॑ण्यम्प्रा॒णᳶ पृ॑षदा॒ज्यम॒मृत॑मे॒वास्य॑ प्रा॒णे द॑धाति श॒तमा॑नम्भवति श॒तायु॒ᳶ पुरु॑षश्श॒तेन्द्रि॑य॒ आयु॑ष्ये॒वेन्द्रि॒ये प्रति॑ तिष्ठ॒ति ।
### मन्त्रः
हिर॑ण्यमव॒धाय॑ गृह्णाति ।  
अ॒मृतँ॒व्वै हिर॑ण्यम्प्रा॒णᳶ पृ॑षदा॒ज्यम् ,
अ॒मृत॑मे॒वास्य॑ प्रा॒णे द॑धाति ।  


#### टीका
7हिरण्यमिति ॥ एतां स्रुचमप्सु प्रवेश्य अन्यस्यां स्रुचि हिरण्यमवधाय तत्पृषदाजं गृह्णाति । नित्यग्रहणमिति केचित् ।
### मन्त्रः
श॒तमा॑नम्भवति ।  
श॒तायु॒ᳶ पुरु॑षश्श॒तेन्द्रि॑य॒ आयु॑ष्ये॒वेन्द्रि॒ये प्रति॑ तिष्ठति ।
#### टीका
शतमानमिति शतं मानमस्येति । शतायुः शतसंवत्सरायुः । शतेन्द्रियः शतवीर्यः । शतत्वसंख्यायोगादायुरिन्द्रियलाभः ॥

## संयुक्तमन्त्रः
अश्व॒मव॑ घ्रापयति प्राजाप॒त्यो वा अश्व॑ᳶ प्राजाप॒त्यᳶ प्रा॒णस्स्वादे॒वास्मै॒ योनेः᳚ प्रा॒णन्निर्मि॑मीते॒ वि वा ए॒तस्य॑ य॒ज्ञश्छि॑द्यते॒ यस्य॑ पृषदा॒ज्यꣵ स्कन्द॑ति वैष्ण॒व्यर्चा पुन॑र्गृह्णाति य॒ज्ञो वै विष्णु॑र्य॒ज्ञेनै॒व य॒ज्ञꣳ सन्त॑नोति ॥ [25]  

### मन्त्रः
अश्व॒मव॑ घ्रापयति ।  
प्रा॒जा॒प॒त्यो वा अश्व॑ᳶ प्राजाप॒त्यᳶ प्रा॒णस्स्वादे॒वास्मै॒ योनेः᳚ प्रा॒णन्निर्मि॑मीते ।  
वि वा ए॒तस्य॑ य॒ज्ञश्छि॑द्यते ।  
यस्य॑ पृषदा॒ज्यꣵ स्कन्द॑ति ।  


#### टीका

8अश्वमिति ॥ अपोद्धृत्य हिरण्यमश्वमवघ्रापयति । अश्वप्राणयोः प्राजापत्यत्वादन्यतरस्यान्वये इदमभिसन्धापयतीति प्राणसिद्धिः ॥

### मन्त्रः
वै॒ष्ण॒व्यर्चा पुन॑र्गृह्णाति ।  
य॒ज्ञो वै विष्णु॑र्य॒ज्ञेनै॒व य॒ज्ञꣳ सन्त॑नोति ॥  
#### टीका

9वैष्णव्यर्चेति ॥ 'विष्णो त्वं नो अन्तमः' इत्येतामृचमनुवर्तयन् गृह्णाति पृषदाज्यम् विच्छिन्नं यज्ञं यज्ञात्मना विष्णुना सन्तनोति संहितं करोति । बैष्णव्येत्युदात्तनिवृत्तिस्वरेण ङीप उदात्तत्वं, 'उदात्तयणः' इति तृतीयाया उदात्तत्वम्, 'स्वरितो वाऽनुदात्ते पदादौ' इति संहितायामेकादेशस्स्वर्यते । 'सावेकाचः' इति ऋचस्तृतीयाया उदात्तत्वम् ॥

इति तृतीये द्वितीये षष्ठोनुवाकः ॥  

## अनुवाकः ७  स्तुतशस्त्रयोरभिधानम् ।

विश्वेदेवा ऋषयः

## संयुक्तमन्त्रः
देव॑ सवितरे॒तत्ते॒ प्राह॒ तत्प्र च॑ सु॒व प्र च॑ यज॒ बृह॒स्पति॑र्ब्र॒ह्मायु॑ष्मत्या ऋ॒चो मा गा॑त तनू॒पाथ्साम्न॑स्स॒त्या व॑ आ॒शिष॑स्सन्तु स॒त्या आकू॑तय ऋ॒तञ्च॑ स॒त्यञ्च॑ वदत स्तु॒त दे॒वस्य॑ सवि॒तुᳶ प्र॑स॒वे

### मन्त्रः
देव॑ सवितरे॒तत्ते॒ प्राह ।  
तत्प्र च॑ सु॒व ।  
प्र च॑ यज ।  
बृह॒स्पति॑र्ब्र॒ह्मायु॑ष्मत्या ऋ॒चो मा गा॑त ।  



#### टीका

1यत्र हि 'ब्रह्मन् स्तोष्यामः प्रशास्तः' इति, तद्ब्रह्मा प्रसौति - देव सवितरिति ॥ हे देव सवितः एतत्तवायं प्राह ब्रवीति स्तोष्याम इति । तत्प्रसुव च अनुजानीहि । प्रयज च प्रकर्षेण यागं निर्वर्तय च । 'च वा योगे प्रथमा' इति तिङ्विभक्तिर्न निहन्यते । हे उद्गातारः बृहस्पतिरेवाहं ब्रह्मा, न मनुष्यमात्रः, सोहं वो ब्रवीमि । आयुष्मत्या अविनष्टया ऋचा योनिभूतया मा गात मा अपगमत ।
### मन्त्रः
तनू॒पाथ्साम्न॑स्स॒त्या व॑ आ॒शिष॑स्सन्तु ।  
स॒त्या आकू॑तयः +++(सन्तु)+++।  


#### टीका
कीदृश्या? तनुपात्साम्नः साम्नो गीतेश्शरीरं रक्षन्त्या ऋचा हि साम्नः शरीरं रक्ष्यते । छान्दसो लिङ्गव्यत्ययः । यद्वा - ऋचस्तनुं पालयतस्साम्नश्च मा गात तस्या ऋचश्शरीरमवलम्बमानादित्यर्थः । सत्या अवितथाः युष्माकमाशिषः प्रार्थनास्सन्तु । आकूतयस्संकल्पाश्च सत्या यथासंकल्पसमाप्तयः सन्त्वित्येव ।
### मन्त्रः
ऋ॒तञ्च॑ स॒त्यञ्च॑ वदत ।  
#### टीका
ऋतं च वदत । मानसं तथ्यमृतम् । यथा मनसाऽभिसंहितं तथा वदत । स्वत्यं च वदत । वाचिकं सत्यं तथ्यम् । यथा वाचा प्रतिज्ञातं तथा वदत ।
### मन्त्रः
स्तु॒त दे॒वस्य॑ सवि॒तुᳶ प्र॑स॒वे ।  
#### टीका
स्तुत गीत्या स्तुतिं निर्वर्तयतः देवस्य सवितुः प्रसवे अनुज्ञां लब्ध्वा स्तुतिं कुरुत । अत्र प्रातस्सवने - 'भूरिन्द्रवन्तः स्तुत' इति विशेषमाहुः । 'भुव इन्द्रवन्तस्स्तुत' इति माध्यन्दिने । 'सुवरिन्द्रवन्तस्स्तुत' इति तृतीयसवने ॥
## संयुक्तमन्त्रः

स्तु॒तस्य॑ स्तु॒तम॒स्यूर्ज॒म्मह्यꣵ॑ स्तु॒तन्दु॑हा॒मा मा᳚ स्तु॒तस्य॑ स्तु॒तङ्ग॑म्यात् ।
### मन्त्रः
स्तु॒तस्य॑ स्तु॒तम॒सि ।  
ऊर्ज॒म्मह्यꣵ॑ स्तु॒तन्दु॑हाम् ।  

#### टीका

2अथ स्तुते स्तुतस्य दोहं वाचयति - स्तुतस्य स्तुतमसीति ॥ स्तुतस्य यज्ञस्य स्तुतं फलं त्वमसीति हे स्तोत्र त्वदधीनत्वात्तस्य । यद्वा - स्तुतस्यापि स्तुतं त्वमसि स्तोत्रस्यापि स्तोत्रमसि त्वत्तुल्यं स्तोत्रं नास्तीति । यथा - ब्राह्मणानामपि त्वं ब्राह्मण इति । स्तुतस्येति जातावेकवचनम् । तादृशं त्वां स्तुतं यथोक्तस्तुतरूपं मह्यं मदर्थं ऊर्जमन्नं दुहां दुहे । लेट्यामागमः, विकरणव्यत्ययेन शः ।
### मन्त्रः
आ मा᳚ स्तु॒तस्य॑ स्तु॒तङ्ग॑म्यात् ।
#### टीका
ततश्च स्तुतस्य स्तुतं यथोक्तं स्तुतिफलरूपं वा विशिष्टस्तोत्ररूपं मामागम्यात् आगच्छतु ॥

## संयुक्तमन्त्रः
श॒स्त्रस्य॑ श॒स्त्रम् [26]  
अ॒स्यूर्ज॒म्मह्यꣳ॑ श॒स्त्रन्दु॑हा॒मा मा॑ श॒स्त्रस्य॑ श॒स्त्रङ्ग॑म्यात्
### मन्त्रः

श॒स्त्रस्य॑ श॒स्त्रमसि ।  
ऊर्ज॒म्मह्यꣳ॑ श॒स्त्रन्दु॑हाम् ।  
आ मा॑ श॒स्त्रस्य॑ श॒स्त्रङ्ग॑म्यात् ।  

#### टीका

3अथ शस्त्रे शस्त्रस्य दोहं वाचयति - शस्त्रस्येति ॥ शस्त्रस्य शंसनफलं त्वमसि, शस्त्राणामपि वा शस्त्रमसि । तादृशशस्त्ररूपं त्वां ऊर्जं दुहे । ततो मां यथोक्तं शस्त्रमागच्छतु । अत्र ष्टुञ् स्तुतौ, शंस स्तुतौ, इत्यर्थाविशेषेऽपि गीतिविशिष्टं स्तोत्रं, ऋक्समुदायमात्रं शस्त्रमित्यवगन्तव्यम् ॥

### मन्त्रः

इ॒न्द्रि॒याव॑न्तो वनामहे धुख्षी॒महि॑ प्र॒जामिष᳚म् ।  
सा मे॑ स॒त्याशीर्दे॒वेषु॑ भूयाद्ब्रह्मवर्च॒सम्मा ग॑म्यात् ।

#### टीका

4एतयोरुभयोरभ्यासं वाचयति - इन्द्रियावन्त इति । इयं पथ्याबृहती 'तृतीयश्चेद्द्वादशाक्षरः पथ्या' इति । द्व्यक्षरोनत्वाद्विराट् ॥ इन्द्रियावन्त इन्द्रियैरविकलैस्तद्वन्तः । 'मन्त्रे सोमाश्व' इति दीर्घत्वम् । त्वामेव वनामहे भजामहे सर्वकालम् । ते धुक्षीमहि दोहामहे त्वाम् । किम्? प्रजां पुत्रादिकां इषमन्नं तस्याश्च जीवनम् । किं च - देवेषु मे या आशीः प्रार्थना यजामीति सा सत्या अवितथा भूयात् पुनःपुनः यज्ञ उत्पद्यतां यागश्च प्रवर्ततामिति । अवितथं च ब्रह्मवर्चसमागम्यात् आगच्छतु । यियक्षा वर्तिष्यते इति ॥

### मन्त्रः

य॒ज्ञो ब॑भूव॒ स आ ब॑भूव॒ स प्र ज॑ज्ञे॒ स वा॑वृधे ।  
स दे॒वाना॒मधि॑पतिर्बभूव॒ सो अ॒स्माꣳ अधि॑पतीन्करोतु व॒यꣵ स्या॑म॒ पत॑यो रयी॒णाम् ।
#### टीका

5यज्ञस्य पुनरालम्भं जपति - यज्ञो बभूवेति ॥ इयं जगती पञ्चविधा । व्याख्याता चेयम् 'अगन्म सुवः' इत्यत्र । यज्ञस्सम्पद्यतां, स विश्वमभिभवतु, स पजनयतु स प्रजास्संवर्धताम्, स देवानामधिकं पालयिता भूयात् । वयं च रयीणां धनानां स्वामिनः स्यामेति ॥

- य॒ज्ञो ब॑भूव॒ स आ [19] ब॒भू॒व॒   
स प्र ज॑ज्ञे॒ स वा॑वृधे ।  
  - 14यज्ञस्य पुनरालम्भं जपति - यज्ञो बभूवेति । इयं पञ्चपदा जगती ॥ यज्ञोयं बभूव निवृत्तोभूत् । स आबभूव स निर्वृत्तोस्माकमावृत्त्या भवतु पुनःपुनर्भवतु । छान्दसो लिट् । स प्रजज्ञे प्रजातः प्रज्ञातो वास्तु प्रसिद्धोस्तु । स वावृधे स प्रसिद्धो वर्धताम् । 'तुजादीनाम्' इत्यभ्यासस्य दीर्घत्वम् ।

- स दे॒वाना॒मधि॑पतिर्बभूव ।   
  - स च प्रसिद्धो देवानामधिपतिहेतुत्वादधिपतिः अधिकं पालयिता भवतु ।

-  सो अ॒स्माꣳ अधि॑पतीन्करोतु  ।  
  - स तादृशस्सन्नस्मानप्यधिपतीन् मनुष्याणामधिकं पालयितॄन् करोतु ।

- व॒यꣵ स्या॑म॒ पत॑यो रयी॒णाम्  ॥

  - तदर्थं वयं रयीणां धनानां पतयस्स्वामिनस्स्याम भवेम । पूर्व्ववन्नाम उदात्तत्वम् ॥

## संयुक्तमन्त्रः
य॒ज्ञो वा॒ वै [27]  
य॒ज्ञप॑तिन्दु॒हे य॒ज्ञप॑तिर्वा य॒ज्ञन्दु॑हे॒ स यस्स्तु॑तश॒स्त्रयो॒र्दोह॒मवि॑द्वा॒न्‌यज॑ते॒ तँय्य॒ज्ञो दु॑हे स इ॒ष्ट्वा पापी॑यान्भवति
### मन्त्रः
य॒ज्ञो वा॒ वै य॒ज्ञप॑तिन्दु॒हे ।  
य॒ज्ञप॑तिर्वा य॒ज्ञन्दु॑हे ।  
स यस्स्तु॑तश॒स्त्रयो॒र्दोह॒मवि॑द्वा॒न्‌यज॑ते ।  
तँय्य॒ज्ञो दु॑हे ।  
स इ॒ष्ट्वा पापी॑यान्भवति ।  

#### टीका

6अथ स्तुतशस्त्रयोर्दोहस्य ब्राह्मणं - यज्ञो वा वा इत्यादि ॥ यद्द्वयमत्र भवति यज्ञो वा यज्ञपतिं दुहे, यज्ञपतिर्वा यज्ञं दुहे इति । 'लोपस्त आत्मनेपदेषु' इति तलोपः । 'वै वा वेति च छन्दसि' इति प्रथमा तिङ्विभक्तिर्न निहन्यते । कस्तयोः प्रथम इत्याह - स इत्यादि । गतम् । यज्ञो दुह इति । तं रेचयति । यथा गौर्दुह्यमाना क्षीरशून्या भवति, एवमयं यज्ञेन दुह्यमानो रिक्तात्मा भवेत्, ततस्स इष्ट्वा पापीयान् भवति । अत्र दुह प्रपूरणे इति प्रशब्दः पूरणप्रतिपक्षमाह यथा प्रस्मरणं प्रस्थानमिति, एवं प्रपूरणं रेचनमिति जानीयात् ॥
## संयुक्तमन्त्रः
य ए॑नयो॒र्दोहँ॑व्वि॒द्वान्‌यज॑ते॒ स य॒ज्ञन्दु॑हे॒ स इ॒ष्ट्वा वसी॑यान्भवति स्तु॒तस्य॑ स्तु॒तम॒स्यूर्ज॒म्मह्यꣵ॑ स्तु॒तन्दु॑हा॒मा मा᳚ स्तु॒तस्य॑ स्तु॒तङ्ग॑म्याच्छ॒स्त्रस्य॑ श॒स्त्रम॒स्यूर्ज॒म्मह्यꣳ॑ श॒स्त्रन्दु॑हा॒मा मा॑ श॒स्त्रस्य॑ श॒स्त्रङ्ग॑म्या॒दित्या॑है॒ष वै स्तु॑तश॒स्त्रयो॒र्दोह॒स्तँ॒य्य ए॒वँव्वि॒द्वान्‌यज॑ते दु॒ह ए॒व य॒ज्ञमि॒ष्ट्वा वसी॑यान्भवति ॥ [28]   
### मन्त्रः
य ए॑नयो॒र्दोहँ॑व्वि॒द्वान्‌यज॑ते ।  
स य॒ज्ञन्दु॑हे ।  
स इ॒ष्ट्वा वसी॑यान्भवति ।  

#### टीका

7य एनयोरित्यादि ॥ यज्ञोनेन दुह्यमानः पुनःपुनरुपचीयमानः सदा गौरिव दोग्धुरस्योपकरोति ।   

ततश्च स इष्ट्वा यज्ञवान् भूत्वा वसीयान् वसुमत्तरो भवति 'विन्मतोर्लुक्' इति लुक्, 'टेः' इति टिलोपः ।
### मन्त्रः

स्तु॒तस्य॑ स्तु॒तम॒सि ।  
ऊर्ज॒म्मह्यꣵ॑ स्तु॒तन्दु॑हाम् ।  
आ मा᳚ स्तु॒तस्य॑ स्तु॒तङ्ग॑म्यात् ।  
श॒स्त्रस्य॑ श॒स्त्रम॑सि ।  
ऊर्ज॒म्मह्यꣳ॑ श॒स्त्रन्दु॑हाम् ।  
आ मा॑ श॒स्त्रस्य॑ श॒स्त्रङ्ग॑म्या॒दित्या॑ह ।  

ए॒ष वै स्तु॑तश॒स्त्रयो॒र्दोह॒स्तँ॒य्य ए॒वँव्वि॒द्वान्‌यज॑ते ।  
दु॒ह ए॒व य॒ज्ञमि॒ष्ट्वा वसी॑यान्भवति ॥  

#### टीका
कः पुनरेतयोः दोह इत्याह - स्तुतस्येत्यादि । गतम् । दोहमजानन्तं गोकल्पं यज्ञो दुग्धे । दोहवित्तु यज्ञमेव गोस्थानीयं सर्वाण्यभिमतानि दुग्धे । इत्थं यज्ञवांश्च भूत्वा वसीयान् भवति गोमानिव समृद्धो भवतीत्यर्थः ॥


इति तृतीये द्वितीये सप्तमोनुवाकः ॥  

## अनुवाकः ८ प्रस्थितयाज्याहोमादिमन्त्राः   

१६-२०, २४-२५ त्रिष्टुप् , #### टीका-२३ जगती. २९ अनुष्टुप् । विश्वेदेवा ऋषयः  

##  होतॄणां संतर्पणमन्त्राः
### मन्त्रः

श्ये॒नाय॒ पत्व॑ने॒ स्वाहा॑ ।  
वट्थ्स्व॒यम॑भिगूर्ताय ।  


#### टीका


1अथ - होतॄणां संतर्पणमन्त्राः - क्रमेण श्येनायेत्यादयः ॥ तत्र सप्तधिष्ण्याः गायत्र्यादिसप्तच्छन्दोरूपेणोच्यन्ते । नमस्कारान्ते वषट्कृते जुहोति । 'तृम्पन्तां होत्राः' इत्यनुवषट्कृते । श्येनाय श्येनवपुषे पत्वने पतनकुशलाय गायत्र्यात्मने स्वाहा स्वाहुतमिदमस्तु हविः । 'अन्येभ्योपि दृश्यते' इति क्वनिप् । वडिति सत्यनाम । स्वयमभिगूर्ताय स्वयमेव सोमपार्श्वं गन्तुमुद्युक्ताय नमः नमस्कारोयम् । नम इति पूजानाम । गुरी उद्यमने, 'श्विदितो निष्ठायाम्' इतीट्प्रतिषेधः, 'स्वयं क्तेन' इति समासः, अव्ययपूर्वपदप्रकृतिस्वरत्वम् ॥

### मन्त्रः

नमो॑ विष्ट॒म्भाय॒ धर्म॑णे॒ स्वाहा॒ वट्थ्स्व॒यम॑भिगूर्ताय ।  
#### टीका

2विष्टम्भाय विष्टम्भयित्रे शत्रूणाम् । धर्मणे धारयित्रे आत्मीयानाम् । तेनैव मनिन्प्रत्ययः । शेषं समानम् ॥

### मन्त्रः

नम॑ᳶ परि॒धये॑ जन॒प्रथ॑नाय॒ स्वाहा॒ वट्थ्स्व॒यम॑भिगूर्ताय ।  
#### टीका

3परिधये परितो धात्रे सर्वतो रक्षित्रे जनानाम् । जनप्रथनाय जनैः प्रथनीयाय जनानां वा प्रथयित्रे ॥

### मन्त्रः

नम॑ ऊ॒र्जे होत्रा॑णा॒ꣳ॒ स्वाहा॒ वट्थ्स्व॒यम॑भिगूर्ताय ।  
#### टीका

4ऊर्जे अन्नभूताय होत्राणामन्नहेतवे वा ॥

### मन्त्रः

नम॒ᳶ पय॑से॒ होत्रा॑णा॒ꣳ॒ स्वाहा॒ वट्थ्स्व॒यम॑भिगूर्ताय ।  
#### टीका

5पयसे पयस्स्थानीयाय पयसो हेतवे वा ॥

### मन्त्रः

नम॑ᳶ प्र॒जाप॑तये॒ मन॑वे॒ स्वाहा॒ वट्थ्स्व॒यम॑भिगूर्ताय ।  
#### टीका

6प्रजापतये स्रष्ट्रात्मने प्रजानाम् । मनवे यस्येमा मानव्यः प्रजाः तदात्मने ॥

### मन्त्रः

नम॑ ऋ॒तमृ॑तपास्सुवर्वा॒ट्थ्स्वाहा॒ वट्थ्स्व॒यम॑भिगूर्ताय ।  
#### टीका

7ऋतं यज्ञात्मा । हे ऋतपाः यज्ञस्य पालयितः । हे सुवर्वाट् अग्नेरादित्यस्य स्वर्गिणां वा वोढः यस्त्वमृतात्मा तस्मै स्वाहा स्वाहुतमस्तु । 'वहेश्च' इति ण्विः ।
### मन्त्रः
नम॑स्तृ॒म्पन्ता॒ꣳ॒ होत्रा॒ मधो᳚र्घृ॒तस्य॑ ।  
#### टीका

तृम्पन्तां तृप्यन्तु । होत्रास्सप्ताप्येता अनुक्रान्ताः । मधोः मधुरसस्य घृतस्य च । 'चतुर्थी चाशिषि' इत्यादिना षष्ठी, सुहितयोगलक्षणा वा । तृम्प तृप्तौ, तौदादिकः व्यत्ययेनात्मनेपदम् ॥

### मन्त्रः

य॒ज्ञप॑ति॒मृष॑य॒ एन॑सा [29]  
आ॒हुः॒ ।   

प्र॒जा निर्भ॑क्ता अनुत॒प्यमा॑ना मध॒व्यौ᳚ स्तो॒कावप॒ तौ र॑राध ।

सन्न॒स्ताभ्याꣳ॑ सृजतु वि॒श्वक॑र्मा

#### टीका

8पञ्च वैश्वकर्मणानि जुहोति - यज्ञपतिमित्यादि ॥ सर्वाश्चैतास्त्रिष्टुभः पूर्वयापूर्वया परा अनुषक्ता भवन्ति, नान्त्याः । प्रथमतृतीयौ पादौ द्वितीयचतुर्थाभ्यां न युज्यते, द्वितीयस्तु तृतीयेन युजाते, चतुर्थ उत्तरस्याद्येन युज्यते, अन्त्या त्वविकृतैव । 'घोरा ऋषयः' इति द्वितीया । 'अनन्यान् सोमपान्' इति तृतीया । 'ये भक्षयन्तः' इति चतुर्थी । 'नमः पितृभ्यः' इति पञ्चमी ।    

तत्र प्रथमा - यज्ञपतिं यजमानमृषय आहुः एनसा । इत्थंभूतलक्षणे तृतीया । एनस्स्विनमित्यर्थः । किं सर्वदा? नेत्याह - यदा प्रजा निर्भक्ता निर्भागा दुर्गता अनुतप्यमाना हीनैश्वर्या भवन्ति प्रजा इति ऋषय आहुः । तप ऐश्वर्यं दैवादिकः, अनुशब्दो धात्वर्थहानिं द्योतयति, व्यत्ययेन श्यन उदात्तत्वम् । यद्वा - तप सन्तापे इत्यस्य भौवादिकस्य कर्मणि यक् । यदा प्रजा निर्भक्ता दुःख्यमाना पापेन भवन्तीति । अधुना तमेवास्यापराधं स्वयमेव दर्शयति - यस्मादयं मधव्यौ तौ मासौ स्तोकौ स्तोतव्यौ ज्योतिष्टोमकालत्वात्प्रशस्तौ अपरराध अपराद्धवान् । तत्र यागस्याकरणमेव तयोरपराधः । मधुः वसन्त ऋतुः ; मधुभूयिष्ठत्वात् । तस्यावयवौ मासौ मधव्यौ चैत्रवैशाखौ । 'मये च', 'मधोः' इति मुधुशब्दात् मयडर्थे अवयवे यत्प्रत्ययः । यस्मादेवं तस्मात्ताभ्यां मधव्याभ्यां मासाभ्यां नः अस्मान् संसृजतु संपृक्तान् करोतु विश्वकर्मा विश्वं करणीयं यस्य स प्रजानां पतिः वसन्तेवसन्ते ज्योतिष्टोमेन यष्टॄन् अस्मान् करोत्वित्यर्थः । तत्रत्येन यागेन संसर्गः ताभ्यां संसर्ग इत्युच्यते ॥

### मन्त्रः

घो॒रा ऋष॑यो॒ नमो॑ अस्त्वेभ्यः ।  
चख्षु॑ष एषा॒म्मन॑सश्च स॒न्धौ ।  
बृह॒स्पत॑ये॒ महि॒ षद्द्यु॒मन्नमः॑ ।  
नमो॑ वि॒श्वक॑र्मणे॒ स उ॑ पात्व॒स्मान्॑ ।  
#### टीका

9अथ द्वितीया - ये घोरा ऋषयः एभ्यो नमोस्तु । प्राणावा ऋषयः । किं च - एषामृषीणां चक्षुषो मनसश्च सन्धौ सन्धाने महि महति महनीये वा यत् सत् सीदन् भवति द्युमत् दीप्तिमत् यथा तथा सीदति यस्तत्र तस्मै बृहस्पतये नमः । द्युमते वा । बृहतां पतिः बृहस्पतिः परमात्मा । सुट्स्वरावुक्तौ । चक्षुर्ग्रहणमुपलक्षणमिन्द्रियार्थम् । मनसा संयोजने यस्सीदतीति नमस्कारविशेषां वा । महि, सत्, द्युमत् इति पदत्रयं, महत् शोभनं दीप्तिमच्च नमस्कुर्म इति । किं च – नमस्तस्मै विश्वकर्मणे स एव पात्वस्मान् ॥

### मन्त्रः
अ॒न॒न्यान्थ्सो॑म॒पान्मन्य॑मानः ।  
प्रा॒णस्य॑ वि॒द्वान्थ्स॑म॒रे न धीरः॑ ।  
एन॑श्चकृ॒वान्महि॑ ब॒द्ध ए॑षाम् ।  
तँव्वि॑श्वकर्मन्न् [30] प्र मु॑ञ्चा स्व॒स्तये᳚ ।  

#### टीका

10अथ तृतीया - अनन्यान् आत्मनोपृथग्भूतानस्मान्त्सोमपान् पीतसोमान् मन्यमानः प्राणस्यात्मनो विद्वान् । कर्मणस्सम्प्रदानत्वात्पूर्ववत् षष्ठी । यद्वा - प्राणस्यानन्यान्मन्यमानः । एवं तत्पुरुषपक्षे अव्ययपूर्वपदप्रकृतिस्वरत्वं प्राप्नोति, तस्माद्बहुव्रीहिर्व्याख्येयः । अनन्यानन्यरहितान् मद्व्यतिरेकेणान्य एषां नास्तीति मन्यमानः प्राणस्यात्मनो बलस्य ज्ञाता समरे न सङ्ग्राम इव धीरः शूरः पुरुषः स यथा पाति तथाऽस्मान् पातु । यद्वा - समरेण धीरो यथा बद्धो भवति तथा एनः पापं चकृवान् कृतवान् पुरुषः एषां भूतेन्द्रियाणां संघट्टने समरस्थानीये महि महत् बद्धो भवति ततो निर्गन्तुं न शक्नोति । तं हे विश्वकर्मन् प्रमुञ्च तेनैनसा मुक्तं कुरु स्वस्तये अविनाशाय । 'द्व्यचोतस्तिङः' इति दीर्घत्वम् ॥

### मन्त्रः
ये भ॒ख्षय॑न्तो॒ न वसू᳚न्यानृ॒हुः ।  
यान॒ग्नयो॒ऽन्वत॑प्यन्त॒ धिष्णि॑याः ।  
इ॒यन्तेषा॑मव॒या दुरि॑ष्ट्यै ।
स्वि॑ष्टिन्न॒स्ताङ्कृ॑णोतु वि॒श्वक॑र्मा ।

#### टीका

11अथ चतुर्थी - 'धिष्णियाः'इति द्वितीयपादान्तः । ये वयं भक्षयन्तो न भक्षयन्त इव अदन्त इव वसूनि धनानि आनृहुः पूजितवन्तः न तैरिष्टवन्तः, अपि तु कुक्षिस्थानीयायां पृथिव्यां संचित्य निहितवन्तः । यद्वा - वसूनि भक्षयन्तः यागार्थेन व्ययेन नाशं युञ्जन्तः नानृहुः यागार्थं न संगृहीतवन्तः अर्हा न बभूवुः वसूनाम् । 'अपस्पृधेथाम् ' इत्यादौ अर्हेः निपात्यते । यांश्चास्मान् धिष्णिया अग्नयः अन्वतप्यन्त अस्मद्विषये अनुतापं कृतवन्तः अहो शोच्या एते मिथ्याकारिण इति । एवं ये अयष्टारः दुर्यष्टारश्च तेषामस्माकं संभाव्यमानप्रमादानां संबन्धिनी इयमिष्टिर्यागः अवया विनाशयित्री । कस्य? द्वुरिष्ट्यै दुरिष्ट्याः । षष्ठ्यर्थे चतुर्थी । उपलक्षणत्वादयागस्य च । अयागनिमित्तस्य दुरिष्टिनिमित्तस्य च एनसो विनाशायायं यागः क्रियते इति । 'अवे यजः' इति ण्विन्प्रत्ययः । 'सुपां सुलुक्' इति सोर्डादेशः, उत्तरपदस्यानच्त्वान्नोपहन्यते । यथा प्राची प्रतीची । स्विष्टिमिति वक्ष्यमाणत्वादियमितीष्टिरुच्यते इति गम्यते । तामिमामस्माकमिष्टिं अनिष्टिदुरिष्टिपरिहाराय कृतां स्विष्टिं शोभनामिष्टिं कृणोतु करोतु विश्वकर्मा विश्वकृद्देवः । अनिष्टिदुरिष्टिनिवारणसामर्थ्यं शोभनत्वमिष्टेः । प्रत्ययान्तविशेषणत्वे सोर्गतित्वाभावादव्ययपूर्वपदप्रकृतिस्वरत्वम्, धात्वर्थविशेषणत्वेऽपि गतित्वात् 'गतिरनन्तरः' इति गतेः प्रकृतिस्वरत्वम्, 'उदात्तस्वरितयोर्यणः' इति संहितायां ततः पर इकारस्स्वर्यते ॥

### मन्त्रः
नम॑ᳶ पि॒तृभ्यो॑ अ॒भि ये नो॒ अख्य॑न्   
यज्ञ॒कृतो॑ य॒ज्ञका॑मास्सुदे॒वाः ।  
अ॑का॒मा वो॒ दख्षि॑णा॒न्न नी॑निम॒  ..
मा न॒स्तस्मा॒देन॑सᳶ पापयिष्ट ।

#### टीका

11अथ पञ्चमी - नमः पितृभ्यः तेभ्यः ये नोस्मान् अम्यख्यन् आभिमुख्येन पश्यन्ति । छान्दसो लुङ्, 'अस्यति' इत्यादिनाऽङ् । यज्ञकृतः यज्ञं कृतवन्तः यज्ञकामाः भूयोपि यज्ञं कर्तुमिच्छन्तः । 'शीलिकामि' इत्यादिना णः पूर्वपदप्रकृतिस्वरत्वं च । सुदेवाः शोभनदानाः अकामाः इच्छाद्वेषरहिताः । तेभ्यो नमः । उभयोरपि 'नञ्सुभ्याम्' इत्युत्तरपदान्तोदात्तत्वम् ।

संप्रति प्रत्यश्चवदुच्यते - वः युष्मदर्थं दक्षिणां लक्षणया यज्ञ एवोच्यते । यन्न नीनिम न नीतवन्तः । यद्वा - अकामा वयं प्रमादात् यज्ञं कृतवन्तः । तस्मादयागनिमित्तादेनसः पापात् नोस्मान्पापयिष्ट मा पापान् कर्तुमिच्च्छत । 'छन्दसि परेच्छायामपि' इति क्यच्, 'न छन्दस्यपुत्रस्य' इतीत्वाभावः, तदन्तात् लृङ् । नयतेर्लिटि द्विर्वचने धात्वभ्यासयोर्विपर्ययः ॥

## वैश्वकर्मब्राह्मणम्
## संयुक्तमन्त्रः
याव॑न्तो॒ वै स॑द॒स्या᳚स्ते॒ सर्वे॑ दख्षि॒ण्या᳚स्तेभ्यो॒ यो दख्षि॑णा॒न्न [31]  
नये॒दैभ्यो॑ वृश्च्येत॒ यद्वै᳚श्वकर्म॒णानि॑ जु॒होति॑ सद॒स्या॑ने॒व तत्प्री॑णाति ।
### मन्त्रः
याव॑न्तो॒ वै स॑द॒स्या᳚स्ते॒ सर्वे॑ दख्षि॒ण्या᳚स् ..
तेभ्यो॒ यो दख्षि॑णा॒न्न [31]  नये᳚त् ।  
ऐभ्यो॑ वृश्च्येत ।  
यद्वै᳚श्वकर्म॒णानि॑ जु॒होति॑ ।  
स॒द॒स्या॑ने॒व तत्प्री॑णाति ।

#### टीका

13अथ वैश्वकर्मब्राह्मणम् - यावन्त इत्यादि ॥ गतम् । दक्षिण्याः दक्षिणार्हाः । 'कडंकरदक्षिणाच्छ च' इति यत् ॥

### मन्त्रः
अ॒स्मे दे॑वासो॒ वपु॑षे चिकिथ्सत॒ यमा॒शिरा॒ दम्प॑ती वा॒मम॑श्ञु॒तः ।  
पुमा᳚न्पु॒त्रो जा॑यते वि॒न्दते॒ वसु॑  
अथ॒ विश्वे॑ अर॒पा ए॑धते गृ॒हः ।

#### टीका

14आशीरवनयति - अस्मे इति चतसृभिः ॥ अत्र द्वे जगत्यौ द्वे त्रिष्टुभौ । तत्र प्रथमा - 'वसु' इति तृतीयपादान्तः ॥ हे देवासः देवाः । 'आज्जसेरसुक्' । वपुषे शोभनाय रूपाय अस्मे अस्मान् चिकित्सत निर्दोषान् कुरुत । 'गुप्तिज्किद्भ्यस्सन्' व्यत्ययेव परस्मैपदम् । कीदृशायेत्याह - यमिति । लिङ्गव्यत्ययः । वामं कमनीयं कल्याणं आशिरा अवनीयमानया दम्पती जायापती पत्नीयजमानौ । दासीभारादिः । अश्नुतः । व्यत्ययेन परस्मैपदम् । तादृशाय वपुषे अस्मान् चिकित्सत अस्माकं वपुषे चिकित्सया गुणोत्कर्षं कुरुत । कीदृशं यत् वामं वननीयं आशिरा दम्पती अश्नुत इति । घोळा नाम दधिविशेषः आशीः दोहनपात्रस्थमेव घनीभवति । न शीर्यत इत्याशीः । 'अपस्पृधेथाम्' इत्यादौ निपात्यते । किं च - युष्मच्चिकित्सया अस्माकं पुमान् पुत्रो जायते जायताम् । द्वयोरुपादानं प्रशंसार्थम् । वसु चास्मान्विन्दते विन्दतां प्राप्नोतु । अथ अनन्तरं विश्वे । व्यत्ययेन बहुवचनम् । विश्वोपि गृहः गृहवासी जनः अरपाः अपापः एधते वर्धताम् । यद्वा - अथशब्दो यथेत्यस्यार्थे । यथा चिकित्सिते दम्पती वाममश्नुतः, पुमान्पुत्रो जायते, वसु च विन्दते, गृहजनश्चापाप एधते तथा चिकित्सतेति ॥

### मन्त्रः

आ॒शी॒र्दा॒या दम्प॑ती वा॒मम॑श्ञुता॒मरि॑ष्टो॒ राय॑स्सचता॒ꣳ॒ समो॑कसा ।  
य आसि॑च॒थ्सन्दु॑ग्धङ्कु॒म्भ्या स॒हेष्टेन॒ याम॒न्नम॑तिञ्जहातु॒ सः ।
#### टीका

15अथ द्वितीया - आशीर्दायेति ॥ 'सह' इति तृतीयपादान्तः । आशीर्दाया आशिरं दत्त इत्याशीर्दाया दम्पती पत्नीयजमानौ वामं कल्याणं अश्नुताम् । दय दानगतिरक्षणेषु; 'कर्मण्यण्', 'सुपां सुलुक्' इत्यकारः । दधातेरेव वा विजन्तात्तेनैव सूत्रेण याजादेशः । दानं चावनयनमेव । यज्ञो वा आशिरा लक्ष्यते । किं च - अरिष्टः अहिंसितः रायो धनम् । रातेर्घञ्, रायः । बहुवचनं, व्यत्ययो वा । सचतां दम्पती समोकसा एकगृहौ अवियुक्तौ । किं च - योयं यजमान आसिचत् आसिक्तवान् संदुग्धं एकत्र सहितं दुग्धं आशीराख्यम् । पूर्ववद्गतिस्वरः । कुम्भ्या आसिचत् प्रभूतमित्यर्थः । सहेष्टेन संपद्यमानेन यागेन सहासिचत् । क्व यामन् यामनि सारभूते सोमे य आसिचत् । 'लिपि सिचि ह्वश्च' इत्यङ् । सः अमतिं शरीरमरोगम् । अमेरतिप्रत्ययः, मतिविपर्यासो वा अमतिः, तां जहातु त्यजतु अरोगशरीरो यागकृतबुद्धिर्वा भवत्वित्यर्थः ॥

### मन्त्रः

स॒र्पि॒र्ग्री॒वी [32]  
पीव॑र्यस्य जा॒या पीवा॑नᳶ पु॒त्रा अकृ॑शासो अस्य ।  
स॒हजा॑नि॒र्यस्सु॑मख॒स्यमा॑न॒ इन्द्रा॑या॒शिरꣳ॑ स॒ह कु॒म्भ्यादा᳚त् ।
#### टीका

16अथ तृतीया - सर्पिर्ग्रीवीति ॥ अस्य यजमानस्य सर्पिर्ग्रीवी स्निग्धकण्ठी मृष्टभोजना वा जाया भवति । 'स्वाङ्गाच्चोपसर्जनात्' इति ङीप् । पीवरी प्यायनशीला अकृपणाङ्गी । प्यायतेः 'अन्येभ्योपि दृश्यते' इति क्वनिप्, 'प्यायः पी' इति पीभावः, 'वनो र च' इति ङीब्रेफौ । पुत्राश्च पीवानः प्यायनशीलाः पुष्टाङ्गाः अकृशासः विद्याधनादिभिरकृशाः अस्य भवन्ति । 'आज्जेसरसुक्' । कस्येत्याह - यो यजमानः सहजानिः सभार्यः । जायाया निङादेशः । सुमखस्यमानः शोभनं यज्ञं आत्मन इच्छन् । असुगागमश्छान्दसः, व्यत्ययेनात्मनेपदम्, भृशादिर्वा द्रष्टव्यः । सुमखो भवतीति क्यङ् । इन्द्रायाशिरं कुम्भ्या सहादात् प्रभूतं ददाति दास्यति । छान्दसो लुङ्, 'गातिस्था' इति सिचो लुक् ॥

### मन्त्रः

 आ॒शीर्म॒ ऊर्ज॑मु॒त सु॑प्रजा॒स्त्वमिष॑न्दधातु॒ द्रवि॑ण॒ꣳ॒ सव॑र्चसम् ।  
 स॒ञ्जय॒न्ख्षेत्रा॑णि॒ सह॑सा॒हमि॑न्द्र कृण्वा॒नो अ॒न्याꣳ अध॑रान्थ्स॒पत्नान्॑ ।
#### टीका

17अथ चतुर्थी - आशीरिति ॥ आशीरियमवनीयमाना मे ममोर्जं क्षीरादि उत अपि च सुप्रजास्त्वं शोभनापत्यत्वम् । 'नित्यमसिच्प्रजामेधयोः' इत्यस्च्, छान्दसं दीर्घत्वम् । इषमन्नं ददातु द्रविणं धनं च ददातु सुवर्चसं बलसहितं दीप्तिसहितं वा । लिङ्गव्यत्ययश्छान्दसः । इषो वा विशेषणम् - यथाऽहं संजयन् सहसा बलेन क्षेत्राणि शत्रुसंबन्धीन्यन्यान् सपत्नान् शत्रूनधरान् अधरीभूतान् आज्ञाविधेयान् कृण्वानः कुर्वाणः स्यां तथा मे ऊर्जादि ददात्विति । पदकारमते आशीरिति प्रार्थनापदम् । इयं ... प्रार्थना दद्याशिर [मह्यमाशिर] ऊर्जादि ददात्विति ॥

### मन्त्रः
भू॒तम॑सि भू॒ते मा॑ धाः ।  

मुख॑मसि॒ मुख॑म्भूयासम् ।  

#### टीका

18पश्यति - भूतमिति ॥ भूतं सर्वदा न जातं जन्यं त्वमसि । भूते सर्वदा यद्भूतं न जायते न च जनिष्यते तत्र परस्मिन् नित्ये वस्तुनि मा धाः स्थापय । किंच मुखं प्रधानं त्वसि । तादृशेन त्वया अहं मुखं प्रधानभूतः सर्वेषां भूयासम् ॥

### मन्त्रः
द्यावा॑पृथि॒वीभ्या᳚न्त्वा॒ परि॑ गृह्णामि ।  

#### टीका

19परिगृह्णाति - द्यावापृथिवीभ्यां त्वा परिगृह्णामि नाहमेव । 'देवताद्वन्द्वे च' इति द्यावापृथिवीशब्द आद्युदात्तः ॥

### मन्त्रः
विश्वे᳚ त्वा दे॒वा वै᳚श्वान॒राः [33]  
प्र च्या॑वयन्तु ।  
दि॒वि दे॒वान्दृꣳ॑ह ।  
अ॒न्तरि॑ख्षे॒ वयाꣳ॑सि +++(दृंह)+++ ।  
पृ॒थि॒व्याम्पार्थि॑वान्  +++(दृंह)+++ ।  

#### टीका

20प्राच्यावयति - विश्वे इति ॥ विश्वेदेवाः इन्द्रादयः वैश्वानराः विश्वेषां नराणां हितत्वेन संबन्धिनोग्निरूपाश्च प्रच्यावयन्त्यस्मात् स्थानात् न वयं शक्ताः । प्रच्याव्यमानश्च त्वं दिवि देवान् दृंह दृढान् कुरु, अन्तरिक्षे वयांसि पक्षिणो दृंह; पृथिव्यां च पार्थिवान् पृथिव्यां भवान् पर्वतपादपादीन् दृंह । 'पृथिव्या ञाञौ' इति ञः ॥

### मन्त्रः

ध्रु॒वन्ध्रु॒वेण॑ ह॒विषाव॒ सोम॑न्नयामसि ।   
यथा॑ न॒स्सर्व॒मिज्जग॑दय॒ख्ष्मꣳ सु॒मना॒ अस॑त् ।
यथा॑ न॒ इन्द्र॒ इद्विश॒ᳵ केव॑ली॒स्सर्वा॒स्सम॑नस॒ᳵ कर॑त् ।  
यथा॑ न॒स्सर्वा॒ इद्दिशो॒ऽस्माक॒ङ्केव॑लीरसन्न्॑ ॥
#### टीका

21होतृचमसेऽवनयति - ध्रुवमिति । इयमत्यष्टिरष्टपदा । अष्टाक्षरास्सर्वे पादाः, षष्ठस्तु द्वादशाक्षरः ॥ ध्रुवं नित्यं अविचलितं असि सोमं होतृचमसस्थं त्वया ध्रुवेण नित्येन हविषा अवनयामसि अवनयामः अधस्तान्नयामः । तस्योपरि त्वां सिञ्चामः । 'इदन्तो मसि' । किमर्थं? यथा नः अस्माकं सर्वमित् सर्वमेव जगत् जङ्गमं गवादि अयक्ष्मं अरोगं सुमनस्कं च असत् । छान्दसो लिङ्गव्यत्ययः, अस्तेर्लेट्यडागमः । यथा चास्माकं सर्वा विशः प्रजाः सर्वा अपि केवलीः रोगादिरहिताः समनसः अनाकुलमनसश्च इन्द्र इत् इन्द्र एव करत् कुर्यात् । करोतेर्लेटि शपो लुक्, पूर्ववदडागमः । 'कः करत्करति' इति सत्वम् । 'केवलमामक' इति केवलशद्वात् ङीप् । यथा चास्माकं सर्वा एव दिशः दिक्षु स्थिताः नोस्माकं प्रजाः केवलीः केवल्यः । पूर्ववर्त्पूवसवर्णदीर्घत्वम् । अस्माकमेव स्वभूताः नान्यगामिन्यः भवन्ति तथा अवनयामीति । अस्तेर्लेटि व्यत्ययेन शप्, लुकि हि आद्युदात्तत्वं न स्यात् ॥

इति तृतीये द्वितीये अष्टमोनुवाकः ॥  

 ## अनुवाकः ९ प्रतिगिरः तन्मन्त्राश्च  

विश्वेदेवा ऋषयः
## संयुक्तमन्त्रः
यद्वै होता᳚ध्व॒र्युम॑भ्या॒ह्वय॑ते॒ वज्र॑मेनम॒भि प्र व॑र्तय॒त्युक्थ॑शा॒ इत्या॑ह प्रातस्सव॒नम्प्र॑ति॒गीर्य॒ त्रीण्ये॒तान्य॒ख्षरा॑णि त्रि॒पदा॑ गाय॒त्री गा॑य॒त्रम्प्रा॑तस्सव॒नङ्गा॑यत्रि॒यैव प्रा॑तस्सव॒ने वज्र॑म॒न्तर्ध॑त्त
### मन्त्रः
यद्वै होता᳚ध्व॒र्युम॑भ्या॒ह्वय॑ते ।  
वज्र॑मेनम॒भि प्र व॑र्तयति ।  


#### टीका
1यद्वै होतेत्यादि ॥ अध्वर्युमाभिमुख्येन यदाह्वयते आह्वानं प्रयुङ्क्ते 'शोंसावोम्' इति होता, तेनायमध्वर्युमभि वज्रं प्रवर्तयति ।
### मन्त्रः
उक्थ॑शा॒ इत्या॑ह ।  
प्रा॒त॒स्स॒व॒नम्प्र॑ति॒गीर्य॑  
#### टीका
तत्परिहारं सवनत्रयेऽपि क्रमेणाह - उक्थशा इत्यादि । प्रातस्सवनं प्रातस्सवनविषयं उक्थं प्रातस्सवनं च प्रतिगीर्य उक्थशा इत्याहाध्वर्युः । उक्थानि शंसति उक्थैर्वा शंसतीत्युक्थशाः अयमभूदिति । 'मन्त्रे श्वेतवहोक्थशस्' इत्यादिना ण्विन् । शंसितुः प्रोत्साहनं प्रतिगरः ।
### मन्त्रः
त्रीण्ये॒तान्य॒ख्षरा॑णि त्रि॒पदा॑ गाय॒त्री गा॑य॒त्रम्प्रा॑तस्सव॒नङ्गा॑यत्रि॒यैव प्रा॑तस्सव॒ने वज्र॑म॒न्तर्ध॑त्ते ।  
#### टीका
कथं पुनरेतेन उक्थदोषः परिह्रियते इत्याह - त्रीण्येतानीत्यदि । अनेन गायत्रात्मना त्र्यक्षरेणोच्चारीतेन गायत्रे प्रातस्सवने आत्मानमभि प्रवर्तितं वज्रमन्तर्धत्ते अन्तर्हितं करोति निवारयतीत्यर्थः ॥
## संयुक्तमन्त्रः

उ॒क्थँव्वा॒चीत्या॑ह॒ माध्य॑न्दिन॒ꣳ॒ सव॑नम्प्रति॒गीर्य॑ च॒त्वार्ये॒तान्य॒ख्षरा॑णि॒ चतु॑ष्पदा त्रि॒ष्टुप्त्रैष्टु॑भ॒म्माध्य॑न्दिन॒ꣳ॒ सव॑नन्त्रि॒ष्टुभै॒व माध्य॑न्दिने॒ सव॑ने॒ वज्र॑म॒न्तर्ध॑त्ते [35]
### मन्त्रः
उ॒क्थँव्वा॒चीत्या॑ह॒ माध्य॑न्दिन॒ꣳ॒ सव॑नम्प्रति॒गीर्य॑ ।  
च॒त्वार्ये॒तान्य॒ख्षरा॑णि॒ चतु॑ष्पदा त्रि॒ष्टुप्त्रैष्टु॑भ॒म्माध्य॑न्दिन॒ꣳ॒ सव॑नन्त्रि॒ष्टुभै॒व माध्य॑न्दिने॒ सव॑ने॒ वज्र॑म॒न्तर्ध॑त्ते ।  
#### टीका

2उक्थं वाचीति ॥ अनेन चतुरक्षरेण त्रिष्टुभात्मना माध्यन्दिने सवने आत्मानमभि प्रवर्तितं वज्रमन्तर्धत्ते । उक्थं शस्त्रं सम्यक्प्रवृत्तं अस्य वाचीति । त्रिष्टुच्छब्दादुत्सादित्वादञ् । 'सावेकाचः' इति वाचो विभक्तिरुदात्ता ॥

### मन्त्रः
उ॒क्थँव्वा॒चीन्द्रा॒येत्या॑ह तृतीयसव॒नम्प्र॑ति॒गीर्य॑ स॒प्तैतान्य॒ख्षरा॑णि स॒प्तप॑दा॒ शक्व॑री शाक्व॒रो वज्रो॒ वज्रे॑णै॒व तृ॑तीयसव॒ने वज्र॑म॒न्तर्ध॑त्ते ।  

#### टीका

3उक्थं वाचीन्द्रायेत्यादि ॥ अनेन सप्ताक्षरेण शक्वर्यात्मना वज्रभूतेन तृतीयसवने यथोक्तं वज्रमन्तर्धत्ते उक्थं सम्यक्प्रवृत्तमिन्द्रार्थमस्य वाचीति । अत्र सवर्णदीर्घत्वं न कर्तव्यं सप्ताक्षरत्वायेत्याहुः ॥
## संयुक्तमन्त्रः

ब्रह्मवा॒दिनो॑ वदन्ति स त्वा अ॑ध्व॒र्युस्स्या॒द्यो य॑थासव॒नम्प्र॑तिग॒रे छन्दाꣳ॑सि सम्पा॒दये॒त्तेज॑ᳶ प्रातस्सव॒न आ॒त्मन्दधी॑तेन्द्रि॒यम्माध्य॑न्दिने॒ सव॑ने प॒शूꣳस्तृ॑तीयसव॒न इति॑
### मन्त्रः
ब्र॒ह्म॒वा॒दिनो॑ वदन्ति ।
स त्वा अ॑ध्व॒र्युस्स्याद्   ..
यो य॑थासव॒नम्प्र॑तिग॒रे छन्दाꣳ॑सि सम्पा॒दये॒त् ।  

तेज॑ᳶ प्रातस्सव॒न आ॒त्मन्दधी॑त ।  

इ॒न्द्रि॒य॒म्माध्य॑न्दिने॒ सव॑ने प॒शूꣳस्तृ॑तीयसव॒न इति॑ ।   
#### टीका

4ब्रह्मवादिन इत्यादि ॥ यथासवनं सवनानुरूपं प्रातस्सवने गायत्रीं माध्यन्दिनसवने त्रिष्टुभं तृतीयसवने जगतीमिति प्रतिगरे विविक्तरूपाणि छन्दांसि योध्वर्युः संपादयेत्, यो वा तेजः प्रातस्सवने आत्मन् दधीत आत्मनि तेजो दधीत माध्यन्दिने इद्रियमात्मनि दधीत तृतीयसवने पशूनात्मनि दधीत धारयितुं शक्नुयात् सोध्वर्युस्स्यात् भवितुमर्हतीति ब्रह्मवादिन आहुः ॥
## संयुक्तमन्त्रः
उक्थ॑शा॒ इत्या॑ह प्रातस्सव॒नम्प्र॑ति॒गीर्य॒ त्रीण्ये॒तान्य॒ख्षरा॑णि [36]  
त्रि॒पदा॑ गाय॒त्री गा॑य॒त्रम्प्रा॑तस्सव॒नम्प्रा॑तस्सव॒न ए॒व प्र॑तिग॒रे छन्दाꣳ॑सि॒ सम्पा॑दय॒त्यथो॒ तेजो॒ वै गा॑य॒त्री तेज॑ᳶ प्रातस्सव॒नन्तेज॑ ए॒व प्रा॑तस्सव॒न आ॒त्मन्ध॑त्ते ।
### मन्त्रः
उक्थ॑शा॒ इत्या॑ह ।  
प्रातस्सव॒नम्प्र॑ति॒गीर्य॒ त्रीण्ये॒तान्य॒ख्षरा॑णि  ,
त्रि॒पदा॑ गाय॒त्री गा॑य॒त्रम्प्रा॑तस्सव॒नम्, प्रा॑तस्सव॒न ए॒व प्र॑तिग॒रे छन्दाꣳ॑सि॒ सम्पा॑दयति ।   


#### टीका

5उक्थशा इत्यादि ॥ प्रातस्सवनस्य गायत्रत्वात् गायत्र्यास्सवनानुकूलत्वमिति । छन्दांसीति सवनत्रयापेक्षं बहुवचनम् । प्रातस्सवने गायत्रीसंपादनेन यथासवनं छन्दांसि संपादयति एतत्संपादयतीति । वचनव्यत्ययोपि । प्रातस्सवने गायत्री छन्दस्संपादयतीति ।
### मन्त्रः
अथो॒ तेजो॒ वै गा॑य॒त्री तेज॑ᳶ प्रातस्सव॒नन्तेज॑ ए॒व प्रा॑तस्सव॒न आ॒त्मन्ध॑त्ते ।
#### टीका
अथो अपि च तेजोरूपे प्रातस्सवने आत्मनि तेजो धत्ते उक्थशा इति तेजोरूपगायत्र्यात्मकत्र्यक्षरोच्चारणात् ॥
## संयुक्तमन्त्रः
उ॒क्थँव्वा॒चीत्या॑ह॒ माध्य॑न्दिन॒ꣳ॒ सव॑नम्प्रति॒गीर्य॑ च॒त्वार्ये॒तान्य॒ख्षरा॑णि॒ चतु॑ष्पदा त्रि॒ष्टुप्त्रैष्टु॑भ॒म्माध्य॑न्दिन॒ꣳ॒ सव॑न॒म्माध्य॑न्दिन ए॒व सव॑ने प्रतिग॒रे छन्दाꣳ॑सि॒ सम्पा॑दय॒त्यथो॑ इन्द्रि॒यँव्वै त्रि॒ष्टुगि॑न्द्रि॒यम्माध्य॑न्दिन॒ꣳ॒ सव॑नम् [37]  
इ॒न्द्रि॒यमे॒व माध्य॑न्दिने॒ सव॑न आ॒त्मन्ध॑त्ते

### मन्त्रः
उ॒क्थँव्वा॒चीत्या॑ह ।
माध्य॑न्दिन॒ꣳ॒ सव॑नम्प्रति॒गीर्य॑ च॒त्वार्ये॒तान्य॒ख्षरा॑णि॒ चतु॑ष्पदा त्रि॒ष्टुप् ,  त्रैष्टु॑भ॒म्माध्य॑न्दिन॒ꣳ॒ सव॑न॒म्माध्य॑न्दिन ए॒व सव॑ने प्रतिग॒रे छन्दाꣳ॑सि॒ सम्पा॑दयति ।

अथो॑ इन्द्रि॒यँव्वै त्रि॒ष्टुगि॑न्द्रि॒यम्माध्य॑न्दिन॒ꣳ॒ सव॑नम् , इ॒न्द्रि॒यमे॒व माध्य॑न्दिने॒ सव॑न आ॒त्मन्ध॑त्ते ।

#### टीका

6एवं माध्यन्दिने सवने त्रिष्टुभस्सवनानुरूप्यं, इन्द्रियरूपत्रिष्टुभात्मकचतुरक्षरोच्चारणादिन्द्रियमात्मनि धत्ते ॥
## संयुक्तमन्त्रः

उ॒क्थँव्वा॒चीन्द्रा॒येत्या॑ह तृतीयसव॒नम्प्र॑ति॒गीर्य॑ स॒प्तैतान्य॒ख्षरा॑णि स॒प्तप॑दा॒ शक्व॑री शाक्व॒राᳶ प॒शवो॒ जाग॑तन्तृतीयसव॒नन्तृ॑तीयसव॒न ए॒व प्र॑तिग॒रे छन्दाꣳ॑सि॒ सम्पा॑दय॒त्यथो॑ प॒शवो॒ वै जग॑ती प॒शव॑स्तृतीयसव॒नम्प॒शूने॒व तृ॑तीयसव॒न आ॒त्मन्ध॑त्ते

### मन्त्रः
उ॒क्थँव्वा॒चीन्द्रा॒येत्या॑ह ।  
तृतीयसव॒नम्प्र॑ति॒गीर्य॑ स॒प्तैतान्य॒ख्षरा॑णि ,  स॒प्तप॑दा॒ शक्व॑री शाक्व॒राᳶ प॒शवो॒ जाग॑तन्तृतीयसव॒नन्तृ॑तीयसव॒न ए॒व प्र॑तिग॒रे छन्दाꣳ॑सि॒ सम्पा॑दयति ।  
अथो॑ प॒शवो॒ वै जग॑ती प॒शव॑स्तृतीयसव॒नम्प॒शूने॒व तृ॑तीयसव॒न आ॒त्मन्ध॑त्ते ।

#### टीका

7तृतीयसवने जागतशक्वर्योस्सवनानुरूप्यं, जगतीशक्वर्योः पशुसाधनत्वात्पश्वात्मके तृतीयसवने पशुरूपशक्वर्यात्मकसप्ताक्षरोच्चारणात् पशूनात्मनि धत्ते ॥
## संयुक्तमन्त्रः
यद्वै होता᳚ध्व॒र्युम॑भ्या॒ह्वय॑त आ॒व्य॑मस्मिन्दधाति॒ तद्यन्न [38]  
अ॒प॒हनी॑त पु॒रास्य॑ सँव्वथ्स॒राद्गृ॒ह आ वे॑वीर॒ञ्छोꣳसा॒ मोद॑ इ॒वेति॑ प्र॒त्याह्व॑यते॒ तेनै॒व तदप॑ हते॒ यथा॒ वा आय॑ताम्प्र॒तीख्ष॑त ए॒वम॑ध्व॒र्युᳶ प्र॑तिग॒रम्प्रती᳚ख्षते॒ यद॑भिप्रतिगृणी॒याद्यथाय॑तया समृ॒च्छते॑ ता॒दृगे॒व तद्यद॑र्ध॒र्चाल्लुप्ये॑त॒ यथा॒ धाव॑द्भ्यो॒ हीय॑ते ता॒दृगे॒व तत्प्र॒बाहु॒ग्वा ऋ॒त्विजा॑मुद्गी॒था उ॑द्गी॒थ ए॒वोद्गा॑तृ॒णाम् [39]  
ऋ॒चᳶ प्र॑ण॒व उ॑क्थश॒ꣳ॒सिना᳚म्प्रतिग॒रो॑ऽध्वर्यू॒णाँय्य ए॒वँव्वि॒द्वान्प्र॑तिगृ॒णात्य॑न्ना॒द ए॒व भ॑व॒त्यास्य॑ प्र॒जाया᳚व्वाँ॒जी जा॑यते
### मन्त्रः

यद्वै होता᳚ध्व॒र्युम॑भ्या॒ह्वय॑त आ॒व्य॑मस्मिन्दधाति॒ तद्यन्न [38]  
अ॒प॒हनी॑त पु॒रास्य॑ सँव्वथ्स॒राद्गृ॒ह आ वे॑वीर॒ञ्छोꣳसा॒ मोद॑ इ॒वेति॑ प्र॒त्याह्व॑यते॒ तेनै॒व तदप॑ हते॒ यथा॒ वा आय॑ताम्प्र॒तीख्ष॑त ए॒वम॑ध्व॒र्युᳶ प्र॑तिग॒रम्प्रती᳚ख्षते॒ यद॑भिप्रतिगृणी॒याद्यथाय॑तया समृ॒च्छते॑ ता॒दृगे॒व तद्यद॑र्ध॒र्चाल्लुप्ये॑त॒ यथा॒ धाव॑द्भ्यो॒ हीय॑ते ता॒दृगे॒व तत्प्र॒बाहु॒ग्वा ऋ॒त्विजा॑मुद्गी॒था उ॑द्गी॒थ ए॒वोद्गा॑तृ॒णाम् [39]  
ऋ॒चᳶ प्र॑ण॒व उ॑क्थश॒ꣳ॒सिना᳚म्प्रतिग॒रो॑ऽध्वर्यू॒णाँय्य ए॒वँव्वि॒द्वान्प्र॑तिगृ॒णात्य॑न्ना॒द ए॒व भ॑व॒त्यास्य॑ प्र॒जाया᳚व्वाँ॒जी जा॑यते
#### टीका

8दोषान्तरमप्याह - यद्वा - इत्यादि ॥ आव्यं रोगविशेषः, समन्तात्पीड्यते येन तदाव्यम् । आङ्पूर्वाद्वीतेः 'अचो यत्' इति यति 'यीवर्णयोः' इति लोपः, द्वितीयस्वरलोपश्छान्दसः । तदस्मिन्नध्वर्योरभ्याह्वानेन होता दधाति उत्पादयति । तदध्वर्युः यदि नापहनीत नापहन्यात् । व्यत्ययेनात्मनेपदम् । संवत्सरसमाप्तेः पुरा अस्याध्वर्योर्गृहे प्रजा आवेवीरन् सर्वतो रोगादिभिः पीड्येरन् । वेवीङ् वेतिना तुल्ये । तत्परिहारार्थं अभ्याहूतोध्वर्युः शोंसा मोद इव शंस बाढं भो होतः मोद इव अस्माकं, मोदामह एव वयमिति प्रत्याह्वयते अभ्याह्वयमानं होतारं प्रत्याहवस्थानीयं प्रतिगरमिममुच्चारयेत्, तेन तदाव्यमपहत्येव । शोंसावोमिति द्वावोकाराकारौ । 'प्रतिगरोध्वर्यूणाम्' इति उद्गीथत्वं प्रतिगरस्य । यथेत्यादि । यथा लोके आयतां आभिमुख्येन नियतां वाचं स्थाने वक्तुं प्रतीक्षते, एवमध्वर्युरपि प्रतिगरं प्रतीक्षेत न सहसा प्रतिगरितव्यम्, अपि तु होत्राभ्याहूतः अध्वर्यो इति प्रतिगृणियात्, न पूर्वमित्यर्थः । न चाभिप्रतिगृणीयादर्धर्चान्तमतिक्रम्य उपरिगत्वा न प्रतिगृणीयात् । यद्यभिप्रतिगृणीयात् यथा लोके आयतया अस्थाने समृच्छते संगच्छते । पीड्यते इति केचित् । तादृगेव तदभिप्रतिगरणम् । तस्मान्नाभिप्रतिगृणीयात् । न चार्धर्चाल्लुप्येतेत्याह - यदर्धर्चाल्लुप्येतेति । यद्यर्धर्चाल्लुप्येताभिप्रतिगरः यथा धावद्भ्यः एकः धिया हीयते सामर्थ्याद्भ्रष्टो भवति तथाऽर्धर्चात्प्रतिगरं लुम्पन्तं शंसन् सामर्थ्याद्धीयते तस्मादर्धर्चयोः प्रतिगृणीयादिति । ऋचोर्धमर्धर्चं, 'अर्धं नपुंसकम्' इति समासः, 'ऋक्पूरब्धूः' इति समासान्तः । तत्र 'शोंसावोम्' इति यत्राह अतोर्धर्चो भवति तत्र 'शोंसा मोद इव' इति प्रत्याहवः प्रतिगरः क्रियते, अन्यत्रार्धर्चे 'ओथा मोद इव' इति शाखान्तरे प्रसिद्धं प्रतिगृणीयादिति । प्रबाहुग्वा इत्यादि । प्रबाहुक्सममित्यर्थः । सर्वेषामृत्विजामप्युद्गीथाः उद्गानानि समानीत्यर्थः । तत्रोद्गातॄणां उद्गीथः प्रसिद्धः एव । उक्थशंसिनां होतॄणामृचोन्ते यः प्रणवस्स उद्गीथः । अध्वर्यूणां तु प्रतिगरः उद्गीथः । य एवमित्यादि । गतम् । वजी अन्नवान् जायते ॥

### मन्त्रः
इ॒यँव्वै होता॒साव॑ध्व॒र्युर्यदासी॑न॒श्शꣳस॑त्य॒स्या ए॒व तद्धोता॒ नैत्यास्त॑ इव॒ हीयमथो॑ इ॒मामे॒व तेन॒ यज॑मानो दुहे॒ यत्तिष्ठ॑न्प्रतिगृ॒णात्य॒मुष्या॑ ए॒व तद॑ध्व॒र्युर्नैति॑ [40]  
तिष्ठ॑तीव॒ ह्य॑सावथो॑ अ॒मूमे॒व तेन॒ यज॑मानो दुहे
#### टीका

9इयं वा इत्यादि ॥ आसित्वा शंसनादधोभावादियं पृथिवी होता, स्थित्वा प्रतिगरणादुपरिभावादसौ द्यौरध्वर्युः । एतदेव प्रतिपादयति - यदित्यादि । गतम् । अस्या नैति न पृथग्भवति पृथिव्येव भवति । तदपि कुत इत्याह - आस्त इव हीयं पृथिवी अथो अपि च तेनानेन होत्रा आसीनां पृथिवीं दुहे दुग्धे यजमानः । यत्तिष्ठन्नित्यादि समानं पूर्वेण । 'लोपस्त आत्मनेपदेषु' इति तलोपः । एवमाभ्यां द्यावापृथिव्यौ दुग्धे यजमानः ॥

### मन्त्रः

यदासी॑न॒श्शꣳस॑ति॒ तस्मा॑दि॒तᳶप्र॑दानन्दे॒वा उप॑ जीवन्ति॒ यत्तिष्ठ॑न्प्रतिगृ॒णाति॒ तस्मा॑द॒मुत॑ᳶप्रदानम्मनु॒ष्या॑ उप॑ जीवन्ति॒ यत्प्राङासी॑न॒श्शꣳस॑ति प्र॒त्यङ्तिष्ठ॑न्प्रतिगृ॒णाति॒ तस्मा᳚त्प्रा॒चीन॒ꣳ॒ रेतो॑ धीयते प्र॒तीचीः᳚ प्र॒जा जा॑यन्ते
#### टीका

10यदासीन इत्यादि ॥ इतःप्रदानं अनया पृथिव्या प्रदत्तं हविरादि देवा उपजीवन्ति । अमुतःप्रदानं अमुना द्युलोकेन प्रदत्तं वृष्ट्यादिकं मनुष्या उपजीवन्ति । सार्वविभक्तिकस्तसिः, अव्ययपूर्वपदप्रकृतिस्वरत्वम् । इतः प्रदानं यस्येति वा बहुव्रीहिः । यत्प्राङित्यादि । प्राचीनं प्रकृष्टगमनं क्षेत्राधीनं रेतो धीयते निपातितं तत्रास्ते । 'विभाषाञ्चेरदिक्स्त्रियाम्' इति खः । प्रतीचीः प्रतिकूलगतिकाः प्रजाः ज्ञात्वा उत्तिष्ठन्ति । 'चौ' इति पूर्वपदस्यान्तोदात्तत्वम् दीर्घत्वं च ॥

### मन्त्रः
यद्वै होता᳚ध्व॒र्युम॑भ्या॒ह्वय॑ते॒ वज्र॑मेनम॒भि प्र व॑र्तयति॒ परा॒ङा व॑र्तते॒ वज्र॑मे॒व तन्नि क॑रोति ॥ [41]  

#### टीका

11दोषान्तरं दर्शयितुं तृतीयं पठति - यद्वा इति ॥ पराङ् पराचीनगतिः आवर्तते यत आगतस्ततो गच्छति, तेन वज्रं निकरोति न्यक्करोति । 'अनिगन्तोञ्चतौ' इति गतेः प्रकृतिस्वरत्वम् ॥

इति तृतीये द्वितीये नवमोनुवाकः ॥  

## अनुवाकः १० प्रतिनिर्ग्राह्यमन्त्राः   

विश्वेदेवा ऋषयः  

## संयुक्तमन्त्रः
उ॒प॒या॒मगृ॑हीतोऽसि वाख्ष॒सद॑सि वा॒क्पाभ्या᳚न्त्वा क्रतु॒पाभ्या॑म॒स्य य॒ज्ञस्य॑ ध्रु॒वस्याध्य॑ख्षाभ्याङ्गृह्णाम्युपया॒मगृ॑हीतोऽस्यृत॒सद॑सि चख्षु॒ष्पाभ्या᳚न्त्वा क्रतु॒पाभ्या॑म॒स्य य॒ज्ञस्य॑ ध्रु॒वस्याध्य॑ख्षाभ्याङ्गृह्णाम्युपया॒मगृ॑हीतोऽसि

### मन्त्रः
उ॒प॒या॒मगृ॑हीतोऽसि ।
वाख्ष॒सद॑सि वा॒क्पाभ्या᳚न्त्वा ।  
क्रतु॒पाभ्या॑म॒स्य य॒ज्ञस्य॑ ध्रु॒वस्याध्य॑ख्षाभ्याङ्गृह्णामि



#### टीका

1द्विदेवत्यानां प्रतिनिर्ग्रह्यग्रहणमन्त्राः क्रमेण । ऐन्द्रवायवस्य - उपयामगृहीत इति ॥ 'इयं वा उपयामः' इत्युक्तं, तयैव गृहीतोसि । वाक्षसदसि वाक् क्षियति निवस्यत्यनयोरिति वाक्षौ इन्द्रवायू, तयोर्ग्रहो वाक्षः । यथोक्तां - 'वाग्वा ऐन्द्रवायवः' इति । छान्दसो डः । तद्ग्रहं सीदतीति वाक्षसत् । यद्वा - 'वचिपचिभ्यो डश्च' इति वचेरसुन्, णाविति तत्रानुवर्तते वाक्षो वागिन्द्रियं तत्र सीदतीति वाक्षसत्, बर्हिषदादिवत्सलोपः । ईदृशस्त्वमसि, तं त्वां वाक्पाभ्यां वाचः पालयितृर्भ्यां क्रतुपाभ्यां क्रतोर्यज्ञस्य पालयितृभ्यां अस्य यज्ञस्य ध्रुवस्य अविनाशिफलस्य अध्यक्षाभ्यां स्वामिभ्यां इन्द्रवायुभ्यां गृह्णामि ॥

### मन्त्रः
उ॒प॒या॒मगृ॑हीतोऽसि ।   
ऋत॒सद॑सि चख्षु॒ष्पाभ्या᳚न्त्वा क्रतु॒पाभ्या॑म॒स्य य॒ज्ञस्य॑ ध्रु॒वस्याध्य॑ख्षाभ्याङ्गृह्णाम्युपया॒मगृ॑हीतोऽसि ।  
#### टीका

2मैत्रावरुणस्य - ऋतं सत्यं, 'चक्षुर्वै सत्यम्' 'चक्षुर्मैत्रावरुणः' इति चोक्तम् । मित्रावरुणाभ्यां गृह्णामि । गतमन्यत् ॥
## संयुक्तमन्त्रः
श्रुत॒सद॑सि श्रोत्र॒पाभ्या᳚न्त्वा क्रतु॒पाभ्या॑म॒स्य य॒ज्ञस्य॑ ध्रु॒वस्याध्य॑ख्षाभ्याङ्गृह्णामि

### मन्त्रः

श्रुत॒सद॑सि श्रोत्र॒पाभ्या᳚न्त्वा ।  
क्रतु॒पाभ्या॑म॒स्य य॒ज्ञस्य॑ ध्रु॒वस्याध्य॑ख्षाभ्याङ्गृह्णामि ।  

#### टीका

3आश्विनस्य - श्रुतं श्रवणम् । 'श्रोत्रमाश्विनः' इत्युक्तम् । ताभ्यामश्विभ्यां गृह्णामीति ॥

### मन्त्रः
दे॒वेभ्य॑स्त्वा वि॒श्वदे॑वेभ्यस्त्वा॒ विश्वे᳚भ्यस्त्वा दे॒वेभ्यः॑ ।  
#### टीका

4-6अथ द्विदेवत्यशेषाणामादित्यस्थाल्यामवनयनमन्त्राः क्रमेण - देवेभ्य इत्यादयः ॥ देवाः एकत्र इतरत्र विश्वेदेवाख्यो गणः, अपरत्र सर्वे देवाः ॥
## संयुक्तमन्त्रः

विष्ण॑वुरुक्रमै॒ष ते॒ सोम॒स्तꣳ र॑ख्षस्व [42]  
तन्ते॑ दु॒श्चख्षा॒ माव॑ ख्य॒त्मयि॒ वसु॑ᳶ पुरो॒वसु॑र्वा॒क्पा वाच॑म्मे पाहि
### मन्त्रः

विष्ण॑वुरुक्रमै॒ष ते॒ सोम॒स्तꣳ र॑ख्षस्व ।  

तन्ते॑ दु॒श्चख्षा॒ माव॑ ख्यत् ।  

मयि॒ वसु॑ᳶ पुरो॒वसु॑र्वा॒क्पा वाच॑म्मे पाहि
#### टीका

7आदित्यस्थाल्यामपिधानमन्त्रः - विष्णविति ॥ हे विष्णो उरुक्रम महाविक्रम एष ते तव सोमः । त्वमस्य गोपयिता, तस्मात्तं रक्षस्व तं ते त्वदीयं सोमं दुश्चक्षाः पापदृष्टिः माऽवख्यत् मा द्राक्षीत् । 'अस्यतिवक्तिख्यातिभ्योङ्' । दुंष्टं चष्ट इति 'गतिकारकयोरपि' इत्यसुन्, पूर्वपदप्रकृतिस्वरस्य पाक्षिकत्वात्कृदुत्तरपदप्रकृतिस्वरत्वम् ॥

### मन्त्रः

मयि॒ वसुः +++(वा॒क्पा वाच॑म्मे पाहि)+++

#### टीका

8त्रयाणां भक्षणमन्त्राः - मयीत्यादि ॥ मयि वर्तते वसुः धनं सोमाख्यं पुरोवसुः पुरस्कृतेतरसमस्तधनः । यद्वा - पुरस्ताद्वासयिता प्राणादीनां पुरस्सरः । स त्वं वाक्पाः वाचः पालयिता मे मम वाचं पाहि रक्षय । एवमुत्तरयोरपि ॥

### मन्त्रः
वि॒दद्व॑सुश्चख्षु॒ष्पाश्चख्षु॑र्मे पाहि ।  

#### टीका

9विदद्वसुः भजमानवसुः । विन्दतेः छान्दसो नुमभावः । कर्मणि वा लिटि यगात्मनेपदाभावश्छान्दसः ॥

### मन्त्रः
मयि॒ वसु॑स्सँ॒य्यद्व॑सुश्श्रोत्र॒पाश्श्रोत्र॑म्मे पाहि ।

#### टीका

10संयद्वसुः संगच्छद्वसुः ॥

## संयुक्तमन्त्रः

भूर॑सि॒ श्रेष्ठो॑ रश्मी॒नाम्प्रा॑ण॒पाᳶ प्रा॒णम्मे॑ पाहि॒ धूर॑सि॒ श्रेष्ठो॑ रश्मी॒नाम॑पान॒पा अ॑पा॒नम्मे॑ पाहि
### मन्त्रः

भूर॑सि॒ श्रेष्ठो॑ रश्मी॒नाम् , प्रा॑ण॒पाᳶ प्रा॒णम्मे॑ पाहि ।  

धूर॑सि॒ श्रेष्ठो॑ रश्मी॒नाम॑पान॒पा अ॑पा॒नम्मे॑ पाहि ।  
#### टीका

11-12उपांश्वन्तर्यामयोरनुमन्त्रणमन्त्रः - भूरिति ग्रहात्मा सोम उच्यते । भावयिता सुखानामसि । धूः हिंसिता दुःखानामसि ॥

## संयुक्तमन्त्रः
यो न॑ इन्द्रवायू मित्रावरुणावश्विनावभि॒दास॑ति॒ भ्रातृ॑व्य उ॒त्पिपी॑ते शुभस्पती इ॒दम॒हन्तमध॑रम्पादयामि॒ यथे᳚न्द्रा॒हमु॑त्त॒मश्चे॒तया॑नि ॥
### मन्त्रः
यो न॑ इन्द्रवायू +++(अभिदासति)+++ ।  
+++(यो न)+++ मित्रावरुणौ +++(अभिदासति)+++ ।  

+++(यो न)+++अश्विनावभि॒दास॑ति ।  

भ्रातृ॑व्य उ॒त्पिपी॑ते ।  
शुभस्पती इ॒दम॒हन्तमध॑रम्पादयामि ।  
यथे᳚न्द्रा॒हमु॑त्त॒मश्चे॒तया॑नि ॥ [43]  

#### टीका

13-15द्विदेवत्यानां होममन्त्राः क्रमेण - यो न इति तिस्रो जगत्यः । त्रिष्टुब्वा तृतीया । तत्र त्रयाणां देवतापदानां भेदेन शेष इतरः । तेन 'यो न इन्द्रवायू अभिदासति' इति प्रथमा । 'यो नो मित्रावरुणावभिदासति' इति द्वितीया । 'यो न अश्विनावभिदासति' इति तृतीया । तत्र प्रथमा ॥ हे इन्द्रवायू यो नः अभिदासति हिनस्ति । दासृ दाने, अभिपूर्वो साकर्मा । यद्वा - दसु अपक्षये, व्यत्ययेन शप्, स्वरविकारश्छान्दसः । भ्रातृव्यश्शत्रुः । 'व्यन्सपत्ने' । उत्पिपीते उत्क्रम्यामार्गेण सोमं पिबति । पीङ् पाने दैवादिकः, 'बहुलं छन्दसि' इति शपश्श्लुः । पिबतेरेव वा पूर्ववत् श्लुः, व्यत्ययेनात्मनेपदम्, 'ईहल्यघोः' इतीत्वम्, 'बहुलं छन्दसि' इत्यभ्यासस्येत्वम्, 'अभ्यस्तानामादिः' इत्याद्युदात्तत्वं अनजादावपि व्यत्ययेन । शुभस्पती शुभस्य कर्मणः पालयिता । क्विबन्तात् षष्ठी, 'षष्ठ्याः पतिपुत्र' इति सत्वम्, छान्दसष्षष्ठ्या अलुक् । इदमिति क्रियाविशेषणम् । तं भ्रातृव्यं अधरं पादयामि अपकृष्टतां नयामि यथाकृते अहमुत्तम उद्गततमश्चेतयानि जानाम्यात्मानं हे इन्द्र । यद्वा - यथा अधरं पादयामि तथा हे इन्द्र त्वमपि कुरु, अहमुत्तमश्चेतयानि चेतयिता भूयासमिति प्रार्थयते । एवमुत्तरयोरपि द्रष्टव्यम् । उत्तमशब्द उत्सादित्वादन्तोदात्तः ॥


इति तृतीये द्वितीये दशमोनुवाकः ॥  

## अनुवाकः ११  ११त्रैधातवीयेष्टिमन्त्राः।   
१ ककुप्, २ उष्णिक् , ३-६, ९-१० त्रिष्टुप्, ७-८ जगती,
विश्वेदेवा ऋषयः ।  

### मन्त्रः
प्र सो अ॑ग्ने॒ तवो॒तिभि॑स्सु॒वीरा॑भिस्तरति॒ वाज॑कर्मभिः ।   
यस्य॒ त्वꣳ स॒ख्यमावि॑थ ।

#### टीका

1अस्ति त्रैधातवीयेष्टिः । 'सर्वाणि छन्दांस्येतस्यामिष्ट्यामनूच्यानीत्याहुः' इति । तस्यां धाय्ये द्वे - प्र सो अग्ने इति प्रथमा ककुबुष्णिक्; द्वितीयस्य पादस्य द्वादशाक्षरत्वात् ॥ हे अग्ने तवोतिभिः रक्षाभिः । 'ऊतियूति' इति क्तिन उदात्तत्वं निपात्यते । सुवीराभिः शोभनपुत्राद्यपत्यहेतुभिः । 'वीरवीर्यौ च' इत्युत्तरपदाद्युदात्तत्वम् । वाजकर्मभिः वाजस्यान्नस्य साधनानि कर्माणि भवन्ति यासु सतीषु तादृशीभिः त्वत्कर्तृकाभिरूतिभिः प्रतरति प्रकर्षेण तरति सामर्थ्याद्दुःखं संसारदुःखं वा स पुरुषः । कः? यस्य सख्यं समानख्यानतां समानभोजनतां तेन यष्टव्यतां त्वं आविथ आरक्षितवानसि गतवानित्यर्थः । 'थलि च सेटीडन्तो वा' इत्याद्युदात्तत्वम् ॥

### मन्त्रः

प्र होत्रे॑ पू॒र्व्यँव्वचो॒ऽग्नये॑ भरता बृ॒हत् ।  
वि॒पाञ्ज्योतीꣳ॑षि॒ बिभ्र॑ते॒ न वे॒धसे᳚ ।
#### टीका

अग्ने॒ त्री ते॒ वाजि॑ना॒ त्री ष॒धस्था॑ ति॒स्रस्ते॑ जि॒ह्वा ऋ॑तजात पू॒र्वीः ।  
2अथ द्वितीया - प्र होत्र इति परोष्णिक्; तृतीयस्य द्वादशाक्षरत्वात् ॥ होत्रे दैव्यायाग्नये पूर्व्यं 'पूर्वैः कृतमिनयौ च' इति यत् । यादृशं पूर्वैः कृतं तादृशं बृहत् महत् वचस्तुतिलक्षणं प्रभरत प्रकर्षेण कुरुत । 'अन्येषामपि दृश्यते' इति संहितायां दीर्घत्वम् । अग्निर्विशेष्यते - विपां विविधं रक्षितुं शीलवतां आदित्यचन्द्रग्रहादीनां ज्योतींषि बिभ्रते न बिभ्रत इव महातेजसे वेधसे विधात्रे विश्वस्य । बिभ्रतेश्शतरि 'अभ्यस्तानामादिः' इत्याद्युदात्तत्वम्, विपूर्वात्पातेः 'अन्येषामपि दृश्यते' इति विचि कृदुत्तरपदप्रकृतिस्वरत्वे आतो लोपे च कृते उदात्तनिवृतिस्वरेणाम उदात्तत्वम् । विदधेरसुनि नब्विषयत्वाभावादुदात्तत्वाभावः ॥

### मन्त्रः
ति॒स्र उ॑ ते त॒नुवो॑ दे॒ववा॑ता॒स्ताभि॑र्नᳶ पाहि॒ गिरो॒ अप्र॑युच्छन्न् ।

#### टीका

3अथ तस्या एव परिधानीया - अग्ने त्रीति त्रिष्टुप् ॥ 'त्रिवत्या परि दधाति' इति च ब्राह्मणम् । हे अग्ने ते तव त्री त्रीणि वाजिना अन्नानि, अस्यामेवेष्टौ 'त्रयः पुरोडाशा भवन्ति' इत्युक्तत्वात् । यद्वा - सोमौषधिसान्नाय्यात्मना त्रित्वम् । 'शेश्छन्दसि' इति पूर्वसवर्णदीर्घत्वम् । त्री त्रीणि सधस्था सधस्थानि पृथिव्यन्तरिक्षद्युलोकाः । 'सधमादस्थयोः' इति सधादेशः, सांहितिकं षत्वं छान्दसं, सुषामादित्वाद्वा । तिस्रस्ते तव जिह्वाः त्रिष्वपि स्थानेषु और्ववैद्युतादित्यात्मिकाः । हे ऋतजात यज्ञार्थं जात पूर्वीः चिरन्तन्यः चौरादिर्द्रष्टव्यः, 'वा छन्दसि' इति पूर्वसवर्णदीर्घत्वम् । तिस्र इति तिस्र एव तव तनुवः शरीराणि अग्निविद्युदादित्यात्मिकाः तिस्रस्तनवः अन्तस्स्थितस्य देवतात्मनः देववाताः देवैस्सर्वैरपि गताः अनुप्रविष्टाः सर्वदेवतामय इत्यर्थः । 'तृतीया कर्मणि' इति पूर्वपदप्रकृतिस्वरत्वम् । संभक्ता वा देवैः । परमप्यनुनासिकलोपं बाधित्वा 'अनुनासिकस्य क्विझलोः' इति दीर्घत्वं व्यत्ययेन प्रवर्तते, ततोनुनासिकलोपः । ताभिरनन्ताभिः नोस्माकं गिरः स्तुतिलक्षणाः पाहि रक्ष फलवतीः कुरु अप्रयुच्छन् अप्रमादयन् अविच्छेदेन अस्मान् यज्ञेषु प्रवर्तयन् । यद्वा - ताभिरस्मान्पाहि गिरो वा अस्मदीया अप्रयुच्छन्निति । युच्छ प्रमादे । यद्वा - ताभिस्सर्वैः वाजिनादिभिः । नपुंसकस्य शेषे प्राप्ते व्यत्ययेन स्त्रियाश्शेषः ॥

### मन्त्रः
सँव्वा॒ङ्कर्म॑णा॒ समि॒षा [44]  हि॒नो॒मीन्द्रा॑विष्णू॒ अप॑सस्पा॒रे अ॒स्य ।  
जु॒षेथा᳚य्यँ॒ज्ञन्द्रवि॑णञ्च धत्त॒मरि॑ष्टैर्नᳶ प॒थिभि॑ᳶ पा॒रय॑न्ता ।

#### टीका

4अथ तस्यामेव पुरोनुवाक्या - सं वामिति त्रिष्टुप् ॥ हे इन्द्राविष्णू कर्मणा शारीरेण प्रणिपातादिना मानसेन भक्त्यादिना वाचिकेन स्तुतिलक्षणेन वां युवां संहिनोमि संगच्छामि । हि गतौ, यद्वा - संप्रीणयामि । हिवि प्रीणने, व्यत्ययेन प्रत्ययः, अकारश्चान्तादेशः । इषा अन्नेन हविर्लक्षणेन संहिनोमीत्येव । किमर्थम् । अस्यापसः कर्मणः पारे पारनिमित्तं, पारस्समाप्तिः, अविघ्नसमाप्त्यर्थम् । 'षष्ठ्याः पतिपुत्र' इत्यादिना सत्वम् । युवामपि यज्ञमिमं जुषेथां सेवेथाम् । सेवित्वा च द्रविणं धनमस्माकं धत्तम् । अरिष्टैः अनुपहिंसितैः पथिभिर्मार्गैः नः अस्मान् पारयन्ता पारयन्तौ कर्मणः पारं प्रापयन्तौ । 'सुपां सुलुक्' इत्याकारः, पार तीर कर्मसमाप्तौ ॥

### मन्त्रः

उ॒भा जि॑ग्यथु॒र्न परा॑ जयेथे॒ न परा॑ जिग्ये कत॒रश्च॒नैनोः᳚ ।   
इन्द्र॑श्च विष्णो॒ यदप॑स्पृधेथान्त्रे॒धा स॒हस्रँ॒व्वि तदै॑रयेथाम् ।
#### टीका

5तत्रैव याज्या - उभेति त्रिष्टुप् ॥ हे विष्णो त्वं चेन्द्रश्च युवामुभा उभौ जिग्यथुः सर्वदा जयथ । छान्दसो लिट्, 'सन्लिटोर्जेः' इति कुवम् । न कदाचिदपि पराजयेथे अन्येन न जीयेथे । 'विपराभ्यां जेः' इत्यात्मनेपदम् । तथाहीत्याह - एनोरिति । एनयोरिन्द्राविष्ण्वोः । एनादेशे कृते व्यत्ययेन 'ओसि च' इत्येत्वाभावे अतो गुणे पररूपत्वम् । एनयोर्मध्ये कतरश्चन अन्यतरोपि न पराजिग्ये न पराजयते पराजयं न प्राप्तवान् । पूर्ववदात्मनेपदम् कुत्वं च । कदेत्याह - यत् यदा अपस्पृधेथां तदा उभा जिग्यथुः । 'अपस्पृधेथामानृचुः' इति लिङि द्विर्वचनं संप्रसारणं च निपात्यते । यद्वा - यत् यदा अपस्पृधेथां तत् तदा सहस्रं दक्षिणाः त्रेधा व्यैरयेथां त्रेधा सहस्रं व्यभजेथाम् । 'त्रेधा विभक्तं वै त्रिरात्रे सहस्रम्' इति । यद्वा - यदर्थं युवां स्पर्धेथे तत्सहस्रं बहुमतं हविः त्रेधा विभजेथाम् 'त्रयः पुरोडाशा भवन्ति' इति ॥

### मन्त्रः

त्रीण्यायूꣳ॑षि॒ तव॑ जातवेदस्ति॒स्र आ॒जानी॑रु॒षस॑स्ते अग्ने ।   
ताभि॑र्दे॒वाना॒मवो॑ यख्षि वि॒द्वानथ॑ [45]  
भ॒व॒ यज॑मानाय॒ शँय्योः ।
#### टीका

6तस्यामेव याज्यास्तिस्रो विकल्प्यन्ते । तत्र प्रथमा त्रिष्टुप् । उत्तरे गायत्र्यौ । हे जातवेदः जातधन जातानां वा वेदितः तव त्रीण्यायूंषि अन्नानि त्रिषु स्थानेषु द्युवियदवनिषु आहुतितोयकाष्ठानि । किंच - हे अग्ने तव तिस्र आजानी आजानयः प्रादुर्भावाः सूर्यविद्युदग्निरूपेण । आङ्पूर्वाज्जनेरिङ् 'अजादिभ्यः' इति निप्रत्ययो वा । आत्वं छान्दसं, पूर्वसवर्णदीर्घत्वम् । किंच - उषसश्च तव तिस्र इत्येव त्रिप्रकारा इत्यर्थः । ताभिरनन्ताभिः उषोभिः सर्वैरनुक्रान्तैः आयुरादिभिः । पूर्ववद्व्यत्ययेन स्त्रियाश्शेषः । देवानां अवः तृप्तिं अन्नं वा हविर्लक्ष्णं यक्षि यज संगमय । यजेर्लेटि शपो लुक् । कर्मणर्स्संप्रदानत्वाद्देवानामिति चतुर्थ्यर्थे षष्ठी । विद्वान् तत्प्रकारज्ञः । अथ अनन्तरं च भव यजमानाय शं शमयिता रोगाणामागतानां योः यावयिता पृथक्कर्ता च भयानाम् । शाम्यतेः यौतेश्च विच् । 'निपातस्य च' इत्यथशब्दस्य दीर्घत्वम् ॥

### मन्त्रः

अ॒ग्निस्त्रीणि॑ त्रि॒धातू॒न्या ख्षे॑ति वि॒दथा॑ क॒विः ।   
स त्रीꣳ॑रेकाद॒शाꣳ इ॒ह ।
#### टीका

7अथ द्वितीया - अग्निस्त्रीणीति ॥ त्रीणि तानि द्युवियदवनिरूपाणि । कीदृशानि? त्रिधातूनि देवानां हविर्धारणपरंपरया सर्वस्य लोकस्य त्रिधात्वात्मकानि । आक्षेति आगच्छति आवसति वा अग्निः । 'त्रयः पुरोडाशा भवन्ति त्रय इमे लोका एषां लोकानामाप्त्या उत्तरौत्तरो ज्यायान्भवत्येवमिव हीमे लोका यवमयो मध्ये' इति त्रि प्रकारत्वं तेषाम् । त्रिचक्रादित्वादुत्तरपदाद्युदात्तत्वम्, क्षि निवासगत्योः, शपो लुक् । विदथा विदथेषु यज्ञेषु । विदेरथच्प्रत्ययः, 'सुपां सुलुक्' इत्याकारः । स त्रीनप्येकादशान् गणान् इह पृथिवीस्थाने एव तत्तत्स्थानस्थितानाक्षेति च । 'ये देवा दिव्येकादश स्थ' इत्युक्तत्वात् 'त्रिंशत्रयश्च गणिनः' इति । उभयत्रापि 'दीर्घादटि समानपादे' इति रुत्वम्, अनुनासिकश्च । एकादशपूरणा एकादशाः । कविः क्रान्तदर्शनः नोस्माकं अभिप्रेतं साधयत्विति ॥

### मन्त्रः

यख्ष॑च्च पि॒प्रय॑च्च नो॒ विप्रो॑ दू॒तᳶ परि॑ष्कृतः ।  
नभ॑न्तामन्य॒के स॑मे ।
#### टीका

8अथ तृतीया - यक्षदिति ॥ यक्षत् यजतु देवान् । यजेर्लेटि 'सिब्बहुलं लेटि' इति सिप् । पिप्रयच्च तर्पयतु च नः अस्मान्, सम्यम्यागनिर्वृत्त्या देवांश्च । प्रीञ् तर्पणे, लेटि शपश्श्लुः, 'लेटोडाटौ' इत्यडागमः, समानवाक्ये निघातविधानेन पदात्परत्वाभावान्निघाताभावः । विप्रः मेधावी अग्निः दूतः देवानां परिष्कृतः अङ्गीकृतः समवेतो वा । 'संपर्युपेभ्यः' इति, 'समवाये च' इति सुट्, गतिरनन्तरः' इति गतेः प्रकृतिस्वरत्वम् । अन्यके अरयः । कुत्सायां कः । समे सर्वेऽप्यस्मदीयाः नभन्तां नश्यन्तु । नभ हिंसायां, व्यत्ययेन शबात्मनेपदत्वम् । 'समसिमेत्यनुच्चानि ' ॥

### मन्त्रः

इन्द्रा॑विष्णू दृꣳहि॒ताश्शम्ब॑रस्य॒ नव॒ पुरो॑ नव॒तिञ्च॑ श्ञथिष्टम् ।   
श॒तँव्व॒र्चिन॑स्स॒हस्र॑ञ्च सा॒कꣳ ह॒थो अ॑प्र॒त्यसु॑रस्य वी॒रान् ।
#### टीका

9पुनरपि हविषः पुरोनुवाक्या, याज्या च विकल्पार्थे - इन्द्राविष्णू इति त्रिष्टुभौ ॥ तत्र पुरोनुवाक्या - हे इन्द्राविष्णू युवां शम्बरस्य असुरस्य नव नवतिं च पुरः नगरीः दृंहिताः दृढाः श्नथिष्टं नाशितवन्तौ । श्नथ हिंसायां, लुङि 'बहुलं छन्दसि' इत्यडभावः । किञ्च - तासु वर्चिनः दीप्तिशीलान् शतं सहस्रं च असुरस्य शम्बरस्य वीरान् प्रधानभूतान् साकं एकेन प्रहारेण हथः नाशितवन्तौ युवाम्, अप्रति अप्रतिपक्षौ यथा भवति तथा । 'नञ्सुभ्याम् इत्युत्तरपदान्तोदात्तत्वम् । एवं महाप्रभावौ युवां अस्मदभिप्रेतं साधयतमिति ॥

### मन्त्रः
उ॒त मा॒ता म॑हि॒षमन्व॑वेनद॒मी त्वा॑ जहति पुत्र दे॒वाः ।
अथा᳚ब्रवीद्वृ॒त्रमिन्द्रो॑ हनि॒ष्यन्थ्सखे॑ विष्णो वित॒रँव्वि क्र॑मस्व ॥ [46]  

#### टीका

10अथ याज्या - उतेति ॥ उत अपि च माता देवमाता महिषं महनीयं महान्तं वा पुत्रं अन्ववेनत् अनुक्रमेण उद्दीपितवती ज्ञापितवतीत्यर्थः । माता विज्ञापितवती स्वयं च ज्ञातवानित्यर्थः । वेनतिः कान्तिकर्मा । अथ माता पुत्रमब्रवीत् - हे पुत्र अमी देवाः त्वां जहति त्यजन्ति त्वया तूष्णीमास्यते इति । अथानन्तरं विदितार्थाभिमुखो भूत्वा पुत्रं हनिष्यन् इन्द्रो विष्णुमब्रवीत् । एवं विदितार्थं वा विष्णुं इन्द्रोब्रवीत् । किमब्रवीत्? हे सखे विष्णो वितरं विक्रान्ततरं विक्रमस्व जहि शिघ्रं शत्रुमिति । 'अमु च छन्दसि' इत्यमुप्रत्ययः । तौ वाऽस्मदभिमतं साधयतमिति । एवं शत्रुमारणख्यापनप्रधानमिदं युगळं अभिचरतोभिचर्यमाणस्य वा युक्तमिति लक्ष्यते यथा - 'त्रैधातवीयेन यजेताभिचरन्' इत्यादि ॥

इति भट्टभास्करमिश्रविरचिते यजुर्वेदभाष्ये ज्ञानयज्ञाख्ये तृतीयकाण्डे द्वितीयप्रश्ने एकादशोनुवाकः ॥


समाप्तश्च प्रपाठकः ॥  
