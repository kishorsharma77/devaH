+++
title = "+०९"
unicode_script = "devanagari"
+++

## प्रवेशः
तैत्तिरीयोपनिषत् ३, वारुण्युपनिषत् २, भृगुवल्ली

<div class="js_include" url="../../../../mantraH/misc-devas/yajuH/shanno_mitraH_prArambhe/"  newLevelForH1="2" includeTitle="true"> </div>  


## शिक्षा
शीख्षाव्ँ व्या᳚ख्यास्या॒मः ।  
वर्णः॒ स्वरः ।  
मात्रा॒ बलम् ।  
साम॑ सन्ता॒नः ।  
इत्युक्तश् शी᳚ख्षाद्ध्या॒यः ।। (2)

## संहितोपनिषत्
स॒ह नौ॒ यशः ।  
स॒ह नौ ब्र॑ह्मव॒र्चसम् ।  
अथातस् सꣳहिताया उपनिषदव्ँ व्या᳚ख्यास्या॒मः,  
पञ्चस्व् अधिक॑रणे॒षु - अधिलोकम् अधिज्यौतिषम् अधिविद्यम् अधिप्रज॑म् अद्ध्या॒त्मम् ।  
ता महासꣳहिता इ॑त्य् आच॒ख्षते ।  

अथा॑धिलो॒कम् ।  
पृथिवी पू᳚र्वरू॒पम् । द्यौरुत्त॑ररू॒पम् । आका॑शस्स॒न्धिः । वायु॑स्सन्धा॒नम् ।  
इत्य॑धिलो॒कम् । 

अथा॑धिज्यौ॒तिषम् ।  
अग्निः पू᳚र्वरू॒पम् । आदित्य उत्त॑ररू॒पम् । आ॑पस्स॒न्धिः । वैद्युत॑स् सन्धा॒नम् ।  
इत्य॑धिज्यौ॒तिषम् ।

अथा॑धिवि॒द्यम् ।  
आचार्यः पू᳚र्वरू॒पम् । अन्तेवास्य् उत्त॑ररू॒पम् । वि॑द्या स॒न्धिः । प्रवचनꣳ॑ सन्धा॒नम् ।  
इत्य॑धिवि॒द्यम् ।

अथाधि॒प्रजम् ।  
माता पू᳚र्वरू॒पम् । पितोत्त॑ररू॒पम् । प्र॑जा स॒न्धिः । प्रजननꣳ॑ सन्धा॒नम् ।  
इत्यधि॒प्रजम् । (5)

अथाद्ध्या॒त्मम् ।  
अधराहनुः पू᳚र्वरू॒पम् । उत्तराहनुर् उत्त॑ररू॒पम् । वाख् स॒न्धिः । जिह्वा॑ सन्धा॒नम् ।  
इत्यद्ध्या॒त्मम् । 

इतीमा म॑हास॒ꣳ॒हिताः ।  
य एवम् एता महासꣳहिता व्याख्या॑ता वे॒द, सन्धीयते प्रज॑या प॒शुभिः,, ब्रह्मवर्चसेनान्नाद्येन सुवर्ग्येण॑ लोके॒न ।। (6)

## प्रकीर्णम्
<div class="js_include" url="../../../../mantraH/indraH/Rk/yash_ChandasAm/"  newLevelForH1="2" includeTitle="true"> </div>  

आ॒वह॑न्ती वितन्वा॒ना,,  
कु॒र्वा॒णा चीर॑म् आ॒त्मनः॑ ।  
वासाꣳ॑सि॒ मम॒ गाव॑श् च,,  
अ॒न्न॒पा॒ने च॑ सर्व॒दा ।  
ततो॑ मे॒ श्रिय॒म् आव॑ह,,  
लो॒म॒शां प॒शुभि॑स् स॒ह  
स्वाहा᳚ ।

आ मा॑ यन्तु ब्रह्मचा॒रिण॒स् स्वाहा᳚ ।  
यशो॒ जने॑ ऽसानि॒+++(??)+++ स्वाहा᳚ ।  
श्रेया॒न्॒ वस्य॑सो ऽसानि॒ स्वाहा᳚ ।  
तन्त्वा॑ भग॒ प्रवि॑शानि॒ स्वाहा᳚ ।  
स मा॑ भग॒ प्रवि॑श॒ स्वाहा᳚ ।  
तस्मि᳚न्थ् स॒हस्र॑शाखे, निभ॑गा॒हन् त्वयि॑ मृजे॒ स्वाहा᳚ ।

यथापः॒ प्रव॑ता॒ यन्ति॑,  
यथा॒ मासा॑ अहर्ज॒रम् ।  
ए॒वं मां ब्र॑ह्मचा॒रिणः॑,  
धात॒र् आय॑न्तु स॒र्वत॒स्  
स्वाहा᳚ । 

प्र॒ति॒वे॒शो॑सि॒, प्र मा॑ भाहि॒, प्र मा॑ पद्यस्व ।।

## व्याहृतिभावः
सायणटीका [ऽत्र](https://archive.org/stream/Anandashram_Samskrita_Granthavali_Anandashram_Sanskrit_Series/ASS_036_Taittiriya_Aranyakam_With_Sayana_Bhashya_Part_1_-_Babasastri_Phadke_1898#page/n505/mode/2up) ।

भूर् भुव॒स् सुव॒र् इति॒ वा ए॒तास् ति॒स्रो व्याहृ॑तयः ।  
तासा॑म् उ ह स्मै॒ताञ् च॑तु॒र्थीम् माहा॑चमस्यः॒ प्रवे॑दयते । मह॒ इति॑ । तद्ब्रह्म॑ । स आ॒त्मा । अङ्गा॑न्य॒न्या दे॒वताः॑ । 

### लोकाः 
भूर् इति॒ वा अ॒यल्ँ लो॒कः । भुव॒ इत्य॒न्तरि॑क्षम् । सुव॒रित्य॒सौ लो॒कः ।  
मह॒ इत्या॑दि॒त्यः । आ॒दि॒त्येन॒ वाव सर्वे॑ लो॒का मही॑यन्ते । 

### ज्योतींषि
भूरिति॒ वा अ॒ग्निः । भुव॒ इति॑ वा॒युः । सुव॒र् इत्य् आ॑दि॒त्यः । मह॒ इति॑ च॒न्द्रमाः॑ ।  
च॒न्द्रम॑सा॒ वाव सर्वा॑णि॒ ज्योतीꣳ॑षि॒ मही॑यन्ते । 

### वेदाः
भूर् इति॒ वा ऋचः॑ । भुव॒ इति॒ सामा॑नि । सुव॒र् इति॒ यजूꣳ॑षि । मह॒ इति॒ ब्रह्म॑+++(=ॐकारः)+++ ।  
ब्रह्म॑णा॒ वाव सर्वे॑ वे॒दा मही॑यन्ते । 

### प्राणाः
भूर् इति॒ वै प्रा॒णः । भुव॒ इत्य् अ॑पा॒नः । सुव॒र् इति॑ व्या॒नः । मह॒ इत्य् अन्न॑म् ।  
अन्ने॑न॒ वाव सर्वे॑ प्रा॒णा मही॑यन्ते । 

### फलश्रुतिः
ता वा ए॒ताश् च॑तस्रश् चतु॒र्धा, चत॑स्रश् चतस्रो॒ व्याहृ॑तयः ।  
ता यो वेद॑ । स वे॑द॒ ब्रह्म॑ । सर्वे॑ऽस्मै दे॒वा ब॒लिमाव॑हन्ति ।। (11)

## पुरुषस्थानम्
स य ए॒षो᳚ऽन्तर्-हृ॑दय आका॒शः, तस्मि॑न्न् अ॒यं पुरु॑षो मनो॒मयः॑ ।  
अमृ॑तो हिर॒ण्मयः॑,, अन्त॑रेण॒ तालु॑के ।  
य ए॒ष स्तन॑ इवाव॒लम्ब॑ते, से᳚न्द्रयो॒निः ।  
यत्रा॒सौ के॑शा॒न्तो वि॒वर्त॑ते, व्य॒पोह्य॑ शीर्षकपा॒ले।  

भूर् इत्य् अ॒ग्नौ प्रति॑तिष्ठति । भुव॒ इति॑ वा॒यौ । सुव॒र् इत्य् आ॑दि॒त्ये । मह॒ इति॒ ब्रह्म॑णि ।  

आ॒प्नोति॒ स्वारा᳚ज्यम् । आ॒प्नोति॒ मन॑स॒स्-पति᳚म् ।  
वाक्प॑ति॒श् चक्षु॑ष्पतिः । श्रोत्र॑पतिर् वि॒ज्ञान॑पतिः ।  
ए॒तत् ततो॑ भवति ।  
आ॒का॒श-श॑रीरं॒ ब्रह्म॑ ।  
स॒त्यात्म॑-प्रा॒णारा॑मं॒ मन॑ आनन्दम् ।  
शान्ति॑-समृद्धम् अ॒मृत᳚म् ।  
इति॑ प्राचीनयो॒ग्योपा᳚स्व । (13)

## पाङ्क्तविद्या
पृ॒थि॒व्य् अ॑न्तरि॑क्ष॒न् द्यौर् दिशो॑ ऽवान्तरदि॒शाः,,  
अ॒ग्निर् वा॒युर् आ॑दि॒त्यश् च॒न्द्रमा॒ नक्ष॑त्राणि,,  
आप॒ ओष॑धयो॒ वन॒स्पत॑य आका॒श आ॒त्मा  
इत्य॑धिभू॒तम् । 

अथाद्ध्या॒त्मम् ।  
प्रा॒णो व्या॒नो॑ ऽपा॒न उ॑दा॒नस् स॑मा॒नः,  
चक्षुः॒ श्रोत्रं॒ मनो॒ वाक् त्वक्,  
चर्म॑ मा॒ꣳ॒सꣵ स्नावा+++(=स्नायुर्)+++ ऽस्थि॑ म॒ज्जा ।  

ए॒तद॑धि वि॒धाय॒र्षि॒र् अवो॑चत् ।  
पाङ्क्त॒व्वाँ इ॒दꣳ सर्व᳚म् । पाङ्क्ते॑नै॒व पाङ्क्तꣵ॑ स्पृणो॒तीति॑ । (14)

## ॐकारः
ओम् इति॒ ब्रह्म॑ ।  
ओम् इती॒दꣳ सर्व᳚म् ।  
ओम् इत्य् ए॒तद् अ॑नुकृति ह स्म॒ वा अ॒प्य् ओश्रा॑व॒येत्याश्रा॑वयन्ति ।  
ओम् इति॒ सामा॑नि गायन्ति ।  
ओꣳ शोम् इति॑ श॒स्त्राणि॑ शꣳसन्ति ।  
ओम् इत्य् अ॑द्ध्व॒र्युः प्र॑तिग॒रं प्रति॑गृणाति ।  
ओम् इति॒ ब्रह्मा॒ प्रसौ॑ति ।  
ओम् इत्य् अ॑ग्निहो॒त्रम् अनु॑जानाति ।  
ओम् इति॑ ब्राह्म॒णः प्र॑व॒क्ष्यन्न् आ॑ह॒ - ब्रह्मोपा᳚प्नवा॒नीति॑ । ब्रह्मै॒वोपा᳚प्नोति । (15)

## स्वाध्यायप्रवचने
ऋतञ् च स्वाद्ध्यायप्रव॑चने॒ च ।  
सत्यञ् च स्वाद्ध्यायप्रव॑चने॒ च ।  
तपश् च स्वाद्ध्यायप्रव॑चने॒ च ।  
दमश् च स्वाद्ध्यायप्रव॑चने॒ च ।  
शमश् च स्वाद्ध्यायप्रव॑चने॒ च ।  
अग्नयश् च स्वाद्ध्यायप्रव॑चने॒ च ।  
अग्निहोत्रञ् च स्वाद्ध्यायप्रव॑चने॒ च ।  
अतिथयश् च स्वाद्ध्यायप्रव॑चने॒ च ।  
मानुषञ् च स्वाद्ध्यायप्रव॑चने॒ च ।  
प्रजा च स्वाद्ध्यायप्रव॑चने॒ च ।  
प्रजनश् च स्वाद्ध्यायप्रव॑चने॒ च ।  
प्रजातिश् च स्वाद्ध्यायप्रव॑चने॒ च ।  

सत्यम् इति सत्यवचा॑ राथी॒तरः ।  
तप इति तपोनित्यः पौ॑रुशि॒ष्टिः ।  
स्वाद्ध्यायप्रवचने एवेति नाको॑ मौद्ग॒ल्यः । 
तद्धि तप॑स्- तद्धि॒ तपः । (16)


## त्रिशङ्कोर् वेदानुवचनम्
अ॒हव्ँ वृ॒ख्षस्य॒ रेरि॑वा ।  
की॒र्तिः पृ॒ष्ठङ् गि॒रेरि॑व ।  
ऊ॒र्द्ध्वप॑वित्रो वा॒जिनी॑व स्व॒मृत॑म् अस्मि ।  
द्रवि॑ण॒ꣳ॒ सव॑र्चसम् ।  
सुमेधा अ॑मृतो॒ख्षितः ।  
इति त्रिशङ्कोर् वेदा॑नुव॒चनम् । (17)


<div class="js_include" url="../../../../kalpaH/brAhmaNam/taittirIyam/tattvam/veda-sAraH/"  newLevelForH1="2" includeTitle="true"> </div>  


<div class="js_include" url="../../../../mantraH/misc-devas/yajuH/shanno_mitraH_samApanam/"  newLevelForH1="2" includeTitle="true"> </div>  

<div class="js_include" url="../../../../mantraH/misc-devas/yajuH/sahanAvavatu/"  newLevelForH1="2" includeTitle="true"> </div>  

## ब्रह्मविद् आप्नोति
ब्र॒ह्म॒विदा᳚प्नोति॒ पर᳚म् ।  
तद् ए॒षाभ्यु॑क्ता ।  
स॒त्यं ज्ञा॒नम् अ॑न॒न्तं ब्रह्म॑ ।  
यो वेद॒ निहि॑त॒ङ् गुहा॑यां पर॒मे व्यो॑मन्न्, सो᳚ऽश्नुते॒ सर्वा॒न् कामा᳚न्थ् स॒ह ब्रह्म॑णा विप॒श्चितेति॑ ।  

## अन्नरसमयः पुरुषः
तस्मा॒द् वा ए॒तस्मा॑द् आ॒त्मन॑ आका॒शस् सम्भू॑तः । आ॒का॒शाद् वा॒युः । वा॒योर् अ॒ग्निः । अ॒ग्नेर् आपः॑ । अ॒द्भ्यः पृ॑थि॒वी । पृ॒थि॒व्या ओष॑धयः । ओष॑धी॒भ्यो ऽन्न᳚म् । अन्ना॒त् पुरु॑षः । स वा एष पुरुषो ऽन्न॑रस॒मयः ।  

तस्येद॑म् एव॒ शिरः । अयन् दख्षि॑णः प॒ख्षः । अयम् उत्त॑रः प॒ख्षः । अयम् आत्मा᳚ । इदं पुच्छं॑ प्रति॒ष्ठा । 

तद् अप्य् एष श्लो॑को भ॒वति - (24)

### अन्नमहिमा
अन्ना॒द् वै प्र॒जाः प्र॒जाय॑न्ते,  
याः काश् च॑ पृथि॒वीꣳ श्रि॒ताः ।  
अथो॒ अन्ने॑नै॒व जी॑वन्ति,  
अथै॑न॒द् अपि॑ यन्त्य् अन्त॒तः ।  

अन्न॒ꣳ॒ हि भू॒ताना॒ञ् ज्येष्ठ᳚म्,  
तस्मा᳚थ् सर्वौष॒धम् उ॑च्यते ।  
सर्व॒व्ँ वै तेऽन्न॑म् आप्नुवन्ति,  
येऽन्नं॒ ब्रह्मो॒पास॑ते ।  

अन्न॒ꣳ॒ हि भू॒ताना॒ञ् ज्येष्ठ᳚म् । तस्मा᳚थ् सर्वौष॒धमु॑च्यते । अन्ना᳚द्भू॒तानि॒ जाय॑न्ते । जाता॒न्य् अन्ने॑न वर्धन्ते । अद्यतेऽत्ति च॑ भूता॒नि । तस्माद्+++(स्वरः?)+++ अन्नन् तद् उच्य॑त इ॒ति ।  

## प्राणमयपुरुषः
तस्माद् वा एतस्माद् अन्न॑रस॒मयात् अन्यो ऽन्तर आत्मा᳚ प्राण॒मयः । तेनै॑ष पू॒र्णः ।  
स वा एष पुरुषवि॑ध ए॒व । तस्य पुरु॑षवि॒धताम् अन्वयं॑ पुरुष॒विधः । तस्य प्राण॑ एव॒ शिरः+++(←स्वरः?)+++ । व्यानो दख्षि॑णः प॒ख्षः । अपान उत्त॑रः प॒ख्षः । आका॑श आ॒त्मा । पृथिवी पुच्छं॑ प्रति॒ष्ठा । 

तद् अप्य् एष श्लो॑को भ॒वति - (25)

प्रा॒णन् दे॒वा अनु॒ प्राण॑न्ति,  
म॒नु॒ष्याः᳚ प॒शव॑श् च॒ ये ।  
प्रा॒णो हि भू॒ताना॒मायुः॑,  
तस्मा᳚थ् सर्वायु॒षम् उ॑च्यते । 

सर्व॑म् ए॒व त॒ आयु॑र् यन्ति,  
ये प्रा॒णं ब्रह्मो॒पास॑ते ।  
प्राणो हि भूता॑नाम् आ॒युः,  
तस्माथ् सर्वायुषम् उच्य॑त  
इ॒ति । 

तस्यैष एव शारी॑र आ॒त्मा, यः॑ पूर्व॒स्य । 

## मनोमयः
तस्माद् वा एतस्मा᳚त् प्राण॒मयात्, अन्योऽन्तर आत्मा॑ मनो॒मयः । तेनै॑ष पू॒र्णः ।  
स वा एष पुरुषवि॑ध ए॒व । तस्य पुरु॑षवि॒धताम् अन्वयं॑ पुरुष॒विधः ।  

तस्य यजु॑र् एव॒ शिरः+++(←स्वरः?)+++ । ऋग् दख्षि॑णः प॒ख्षः । सामोत्त॑रः प॒ख्षः । आदे॑श आ॒त्मा । अथर्वाङ्गिरसः पुच्छं॑ प्रति॒ष्ठा । तद् अप्य् एष श्लो॑को भ॒वति । (26)

यतो॒ वाचो॒ निव॑र्तन्ते,  
अप्रा᳚प्य॒ मन॑सा स॒ह ।  
आनन्दं ब्रह्म॑णो वि॒द्वान्,  
न बिभेति कदा॑चने॒ति । 

तस्यैष एव शारी॑र आ॒त्मा, यः॑ पूर्व॒स्य ।  

## विज्ञानमयः
तस्माद् वा एतस्मा᳚न् मनो॒मयात्, अन्योऽन्तर आत्मा वि॑ज्ञान॒मयः । तेनै॑ष पू॒र्णः ।  
स वा एष पुरुषवि॑ध ए॒व । तस्य पुरु॑षवि॒धताम् अन्वयं॑ पुरुष॒विधः ।  
तस्य श्र॑द्धैव॒ शिरः । ऋतन् दख्षि॑णः प॒ख्षः । सत्यम् उत्त॑रः प॒ख्षः । यो॑ग आ॒त्मा । महः पुच्छं॑ प्रति॒ष्ठा । तद् अप्य् एष श्लो॑को भ॒वति । (27)

वि॒ज्ञान॑य्ँ य॒ज्ञन् त॑नुते,  
कर्मा॑णि तनु॒तेऽपि॑ च ।  
वि॒ज्ञान॑न् दे॒वास् सर्वे᳚,  
ब्रह्म॒ ज्येष्ठ॒म् उपा॑सते । 

वि॒ज्ञानं॒ ब्रह्म॒ चेद् वेद॑,  
तस्मा॒च् चेन् न प्र॒माद्य॑ति ।  
शरीरे॑ पाप्म॑नो हि॒त्वा,  
सर्वान् कामान्थ् समश्नु॑त  
इ॒ति । 

तस्यैष एव शारी॑र आ॒त्मा, यः॑ पूर्व॒स्य ।  

## आनन्दमयः
तस्माद् वा एतस्माद् वि॑ज्ञान॒मयात्,, अन्योऽन्तर आत्मा॑ऽऽनन्द॒मयः । तेनै॑ष पू॒र्णः ।  
स वा एष पुरुषवि॑ध ए॒व । तस्य पुरु॑षवि॒धताम् अन्वयं॑ पुरुष॒विधः ।  
तस्य प्रिय॑म् एव॒ शिरः । मोदो दख्षि॑णः प॒ख्षः । प्रमोद उत्त॑रः प॒ख्षः । आन॑न्द आ॒त्मा । ब्रह्म पुच्छं॑ प्रति॒ष्ठा । तद् अप्य् एष श्लो॑को भ॒वति । (28)

अस॑न्न् ए॒व स॑ भवति,  
अस॒द्ब्रह्मेति॒ वेद॒ चेत् ।  
अस्ति ब्रह्मेति॑ चेद् वे॒द,  
सन्तम् एनन् ततो वि॑दुर्  
इ॒ति । 

तस्यैष एव शारी॑र आ॒त्मा, यः॑ पूर्व॒स्य । 

## अनुप्रश्नाः
अथातो॑ऽनुप्र॒श्नाः ।  
उ॒ता वि॒द्वान् अ॒मुल्ँ लो॒कं प्रेत्य॑, कश्च॒न ग॑च्छ॒ती(३),  
आहो॑ वि॒द्वान् अ॒मुल्ँ लो॒कं प्रेत्य॑, कश्चि॒थ् सम॑श्नु॒ता (३) उ॒ ।  

## सृष्टिः
सो॑ऽकामयत - ब॒हु स्यां॒ प्रजा॑ये॒येति॑ ।  
स तपो॑ऽतप्यत । स तप॑स्त॒प्त्वा - इ॒दꣳ सर्व॑म् असृजत - यद् इ॒दङ् किञ् च॑ ।  
तथ्सृ॒ष्ट्वा - तद् ए॒वानु॒ प्रावि॑शत् ।  
तद॑नुप्र॒विश्य॑- सच्च॒ त्यच् चा॑भवत्, नि॒रुक्त॒ञ् चानि॑रुक्तञ् च, नि॒लय॑न॒ञ् चानि॑लयनञ् च, वि॒ज्ञान॒ञ् चावि॑ज्ञानञ् च, सत्यञ् चानृतञ् च।  
स॑त्यम् अ॒भवत् । यद् इ॑दङ्कि॒ञ् च - तथ् सत्यम् इ॑त्याच॒ख्षते । तदप्येष श्लो॑को भ॒वति - (29)

अस॒द् वा इ॒दम् अग्र॑ आसीत् ।  
ततो॒ वै सद् अ॑जायत ।  
तदात्मानꣵ स्वय॑म् अकु॒रुत ।  
तस्मात् तथ् सुकृतम् उच्य॑त  
इ॒ति । 

### रसानन्दौ
यद्वै॑ तथ् सु॒कृतम्- र॑सो वै॒ सः । रसꣵ ह्य् एवायल्ँ लब्ध्वा ऽऽन॑न्दी भ॒वति ।  
को ह्य् एवान्या᳚त्, कः प्रा॒ण्यात् - यद् एष आकाश आन॑न्दो न॒ स्यात् ।  
एष ह्य् एवान॑न्दया॒ति - य॒दा ह्ये॑वैष॒ एतस्मिन्न् अदृश्ये ऽनात्म्ये ऽनिरुक्ते ऽनिलयने ऽभयं प्रति॑ष्ठाव्ँ वि॒न्दते ।  
अथ सोऽभयङ्ग॑तो भ॒वति ।  
य॒दा ह्ये॑वैष॒ एतस्मिन् नु दरम् अन्त॑रङ् कु॒रुते- अथ तस्य भ॑यं भ॒वति - तत् त्वेव भयव्ँ विदुषो ऽम॑न्वान॒स्य । तदप्य् एष श्लो॑को भ॒वति - (30)

भी॒षाऽस्मा॒द् वातः॑ पवते  
भी॒षोदे॑ति॒ सूर्यः॑ ।  
भीषाऽस्माद् अग्नि॑श् चेन्द्र॒श् च,  
मृत्युर् धावति पञ्च॑म  
इ॒ति । 

## आनन्दमीमांसा
सैषाऽऽनन्दस्य मीमाꣳ॑सा भ॒वति ।  
युवा स्यात्। साधु यु॑वा ऽद्ध्या॒यकः - आशिष्ठो दृढिष्ठो॑ बलि॒ष्ठः ।  
तस्येयं पृथिवी सर्वा वित्तस्य॑ पूर्णा॒ स्यात् । स एको मानुष॑ आन॒न्दः । 

ते ये शतं मानुषा॑ आन॒न्दाः । स एको मनुष्यगन्धर्वाणा॑म् आन॒न्दः - श्रोत्रियस्य चाकाम॑हत॒स्य । 

ते ये शतं मनुष्यगन्धर्वाणा॑म् आन॒न्दाः - स एको देवगन्धर्वाणा॑म् आन॒न्दः - श्रोत्रियस्य चाकाम॑हत॒स्य । 

ते ये शतन् देवगन्धर्वाणा॑म् आन॒न्दाः - स एकः पितृणाञ् चिर-लोक-लोकाना॑म् आन॒न्दः - श्रोत्रियस्य चाकाम॑हत॒स्य । 

ते ये शतं पितृणाञ् चिरलोकलोकाना॑म् आन॒न्दाः - स एक आजानजानान् देवाना॑म् आन॒न्दः - श्रोत्रियस्य चाकाम॑हत॒स्य । 

ते ये शतमाजानजानान् देवाना॑म् आन॒न्दाः - स एकः कर्मदेवानान् देवाना॑म् आन॒न्दः ।  
ये कर्मणा देवान् अ॑पिय॒न्ति । श्रोत्रियस्य चाकाम॑हत॒स्य । 

ते ये शतङ्कर्मदेवानान्देवाना॑मान॒न्दाः - स एको देवाना॑म् आन॒न्दः - श्रोत्रियस्य चाकाम॑हत॒स्य ।  
ते ये शतन् देवाना॑म् आन॒न्दाः - स एक इन्द्र॑स्यान॒न्दः - श्रोत्रियस्य चाकाम॑हत॒स्य ।  
ते ये शतम् इन्द्र॑स्यान॒न्दाः - स एको बृहस्पते॑र् आन॒न्दः - श्रोत्रियस्य चाकाम॑हत॒स्य ।  
ते ये शतं बृहस्पते॑र् आन॒न्दाः - स एकः प्रजापते॑र् आन॒न्दः - श्रोत्रियस्य चाकाम॑हत॒स्य ।  
ते ये शतं प्रजापते॑र् आन॒न्दाः - स एको ब्रह्मण॑ आन॒न्दः - श्रोत्रियस्य चाकाम॑हत॒स्य ।  

स यश् चा॑यं पु॒रुषे, यश् चासा॑व् आदि॒त्ये - स एकः॑ ।  
स य॑ एव॒व्विँत्, अस्माल् लो॑कात् प्रे॒त्य, एतम् अन्नमयमात्मानम् उप॑सङ्क्रा॒मति, एतं प्राणमयम् आत्मानम् उप॑सङ्क्रा॒मति, एतम् मनोमयम् आत्मानम् उप॑सङ्क्रा॒मति, एतं विज्ञानमयम् आत्मानम् उप॑सङ्क्रा॒मति, एतम् आनन्दमयम् आत्मानम् उप॑सङ्क्रा॒मति ।

तदप्येष श्लो॑को भ॒वति - (31)

यतो॒ वाचो॒ निव॑र्तन्ते  
अप्रा᳚प्य॒ मन॑सा स॒ह ।  
आनन्दं ब्रह्म॑णो वि॒द्वान्  
न बिभेति कुत॑श्चने॒ति । 

एतꣳ ह वाव॑ न त॒पति - "किम् अहꣳ साधु॑ नाक॒रवम्? किम् अहं पापम् अकर॑वम्" इ॒ति ।  
स य एवव्ँ विद्वानेते आत्मा॑नꣵ स्पृ॒णुते - उ॒भे ह्ये॑वैष॒ एते आत्मा॑नꣵ स्पृ॒णुते ।  
य ए॒वव्ँ वेद॑ । इत्यु॑प॒निष॑त् । (32)

## भृतुर् वै वारुणिः
भृगु॒र्वै वा॑रु॒णिः । वरु॑णं॒ पित॑र॒म् उप॑ससार । अधी॑हि भगवो॒ ब्रह्मेति॑ । तस्मा॑ ए॒तत्प्रो॑वाच । अन्नं॑ प्रा॒णञ् चक्षुः॒ श्रोत्रं॒ मनो॒ वाच॒मिति॑ । तꣳ हो॑वाच । यतो॒ वा इ॒मानि॒ भूता॑नि॒ जाय॑न्ते । येन॒ जाता॑नि॒ जीव॑न्ति । यत्प्रय॑न्त्य॒भिसंवि॑शन्ति । तद्विजि॑ज्ञासस्व । तद्ब्रह्मेति॑ । स तपो॑ऽतप्यत । स तप॑स्त॒प्त्वा । (33)
अन्नं॒ ब्रह्मेति॒ व्य॑जानात् । अ॒न्नाद्ध्ये॑व खल्वि॒मानि॒ भूता॑नि॒ जाय॑न्ते । अन्ने॑न॒ जाता॑नि॒ जीव॑न्ति । अ॒न्नं प्रय॑न्त्य॒भिसव्विँ॑श॒न्तीति॑ । तद्वि॒ज्ञाय॑ । पुन॑रे॒व वरु॑णं॒ पित॑र॒मुप॑ससार । अधी॑हि भगवो॒ ब्रह्मेति॑ । तꣳ हो॑वाच । तप॑सा॒ ब्रह्म॒ विजि॑ज्ञासस्व । तपो॒ ब्रह्मेति॑ । स तपो॑ऽतप्यत । स तप॑स्त॒प्त्वा । (34)
प्रा॒णो ब्र॒ह्मेति॒ व्य॑जानात् । प्रा॒णाद्ध्ये॑व खल्वि॒मानि॒ भूता॑नि॒ जाय॑न्ते । प्रा॒णेन॒ जाता॑नि॒ जीव॑न्ति । प्रा॒णं प्रय॑न्त्य॒भिसव्विँ॑श॒न्तीति॑ । तद्वि॒ज्ञाय॑ । पुन॑रे॒व वरु॑णं॒ पित॑र॒मुप॑ससार । अधी॑हि भगवो॒ ब्रह्मेति॑ । तꣳ हो॑वाच । तप॑सा॒ ब्रह्म॒ विजि॑ज्ञासस्व । तपो॒ ब्रह्मेति॑ । स तपो॑ऽतप्यत । स तप॑स्त॒प्त्वा । (35)
मनो॒ ब्रह्मेति॒ व्य॑जानात् । मन॑सो॒ ह्ये॑व खल्वि॒मानि॒ भूता॑नि॒ जाय॑न्ते । मन॑सा॒ जाता॑नि॒ जीव॑न्ति । मनः॒ प्रय॑न्त्य॒भिसव्विँ॑श॒न्तीति॑ । तद्वि॒ज्ञाय॑ । पुन॑रे॒व वरु॑णं॒ पित॑र॒मुप॑ससार । अधी॑हि भगवो॒ ब्रह्मेति॑ । तꣳ हो॑वाच । तप॑सा॒ ब्रह्म॒ विजि॑ज्ञासस्व । तपो॒ ब्रह्मेति॑ । स तपो॑ऽतप्यत । स तप॑स्त॒प्त्वा । (36)
वि॒ज्ञानं॒ ब्रह्मेति॒ व्य॑जानात् । वि॒ज्ञाना॒द्ध्ये॑व खल्वि॒मानि॒ भूता॑नि॒ जाय॑न्ते । वि॒ज्ञाने॑न॒ जाता॑नि॒ जीव॑न्ति । वि॒ज्ञानं॒ प्रय॑न्त्य॒भि सव्विँ॑श॒न्तीति॑ । तद्वि॒ज्ञाय॑ । पुन॑रे॒व वरु॑णं॒ पित॑र॒मुप॑ससार । अधी॑हि भगवो॒ ब्रह्मेति॑ । तꣳ हो॑वाच । तप॑सा॒ ब्रह्म॒ विजि॑ज्ञासस्व । तपो॒ ब्रह्मेति॑ । स तपो॑ऽतप्यत । स तप॑स्त॒प्त्वा । (37)
आ॒न॒न्दो ब्र॒ह्मेति॒ व्य॑जानात् । आ॒नन्दा॒द्ध्ये॑व खल्वि॒मानि॒ भूता॑नि॒ जाय॑न्ते । आ॒न॒न्देन॒ जाता॑नि॒ जीव॑न्ति । आ॒न॒न्दं प्रय॑न्त्य॒भि सव्विँ॑श॒न्तीति॑ । सैषा भा᳚र्ग॒वी वा॑रु॒णी वि॒द्या । प॒र॒मे व्यो॑म॒न् प्रति॑ष्ठिता । य ए॒वव्वेँद॒ प्रति॑तिष्ठति । अन्न॑वानन्ना॒दो भ॑वति । म॒हान्भ॑वति प्र॒जया॑ प॒शुभि॑र्ब्रह्मवर्च॒सेन॑ । म॒हान्की॒र्त्या । (38)

## अन्नश्लाघा
अन्न॒न्न नि॑न्द्यात् । तद्व्र॒तम् । प्रा॒णो वा अन्न᳚म् । शरी॑रमन्ना॒दम् । प्रा॒णे शरी॑रं॒ प्रति॑ष्ठितम् । शरी॑रे प्रा॒णः प्रति॑ष्ठितः । तदे॒तदन्न॒मन्ने॒ प्रति॑ष्ठितम् । स य ए॒तदन्न॒मन्ने॒ प्रति॑ष्ठित॒व्वेँद॒ प्रति॑तिष्ठति । अन्न॑वानन्ना॒दो भ॑वति । म॒हान्भ॑वति प्र॒जया॑ प॒शुभि॑र्ब्रह्मवर्च॒सेन॑ । म॒हान्की॒र्त्या । (39)
अन्न॒न्न परि॑चख्षीत । तद्व्र॒तम् । आपो॒ वा अन्न᳚म् । ज्योति॑रन्ना॒दम् । अ॒फ्सु ज्योतिः॒ प्रति॑ष्ठितम् । ज्योति॒ष्यापः॒ प्रति॑ष्ठिताः । तदे॒तदन्न॒मन्ने॒ प्रति॑ष्ठितम् । स य ए॒तदन्न॒मन्ने॒ प्रति॑ष्ठित॒व्वेँद॒ प्रति॑तिष्ठति । अन्न॑वानन्ना॒दो भ॑वति । म॒हान्भ॑वति प्र॒जया॑ प॒शुभि॑र्ब्रह्मवर्च॒सेन॑ । म॒हान्की॒र्त्या । (40)
अन्नं॑ ब॒हु कु॑र्वीत । तद्व्र॒तम् । पृ॒थि॒वी वा अन्न᳚म् । आ॒का॒शो᳚ऽन्ना॒दः । पृ॒थि॒व्यामा॑का॒शः प्रति॑ष्ठितः । आ॒का॒शे पृ॑थि॒वी प्रति॑ष्ठिता । तदे॒तदन्न॒मन्ने॒ प्रति॑ष्ठितम् । स य ए॒तदन्न॒मन्ने॒ प्रति॑ष्ठित॒व्वेँद॒ प्रति॑तिष्ठति । अन्न॑वानन्ना॒दो भ॑वति । म॒हान्भ॑वति प्र॒जया॑ प॒शुभि॑र्ब्रह्मवर्च॒सेन॑ । म॒हान्की॒र्त्या । (41)

न कञ्चन वसतौ प्रत्या॑चख्षी॒त । तद्व्र॒तम् । तस्माद्यया कया च विधया बह्व॑न्नं प्रा॒प्नुयात् । अराद्ध्यस्मा अन्नमि॑त्याच॒ख्षते । एतद्वै मुखतो᳚ऽन्नꣳ रा॒द्धम् । मुखतोऽस्मा अ॑न्नꣳ रा॒द्ध्यते । एतद्वै मद्ध्यतो᳚ऽन्नꣳ रा॒द्धम् । मद्ध्यतोऽस्मा अ॑न्नꣳ रा॒द्ध्यते । एतद्वा अन्ततो᳚ऽन्नꣳ रा॒द्धम् । अन्ततोऽस्मा अ॑न्नꣳ रा॒द्ध्यते । य ए॑वव्वेँ॒द । क्षेम इ॑ति वा॒चि । योगक्षेम इति प्रा॑णापा॒नयोः । कर्मे॑ति ह॒स्तयोः । गतिरि॑ति पा॒दयोः । विमुक्तिरि॑ति पा॒यौ । इति मानुषी᳚स्समा॒ज्ञाः । अथ दै॒वीः । तृप्तिरि॑ति वृ॒ष्टौ । बलमि॑ति वि॒द्युति । यश इ॑ति प॒शुषु । ज्योतिरिति न॑ख्षत्रे॒षु । प्रजातिरमृतमानन्द इ॑त्युप॒स्थे । सर्वमि॑त्याका॒शे । तत्प्रतिष्ठेत्यु॑पासी॒त । प्रतिष्ठा॑वान्भ॒वति । तन्मह इत्यु॑पासी॒त । म॑हान्भ॒वति । तन्मन इत्यु॑पासी॒त । मान॑वान्भ॒वति । तन्नम इत्यु॑पासी॒त । नम्यन्ते᳚ऽस्मै का॒माः । तद्ब्रह्मेत्यु॑पासी॒त । ब्रह्म॑वान्भ॒वति । तद्ब्रह्मणः परिमर इत्यु॑पासी॒त । पर्येणं म्रियन्ते द्विषन्त॑स्सप॒त्नाः । परि ये᳚ऽप्रिया᳚ भ्रातृ॒व्याः । स यश् चा॑यं पु॒रुषे । यश् चासा॑वादि॒त्ये । स एकः॑ । स य॑ एव॒व्विँत् । अस्माल्लो॑कात्प्रे॒त्य । एतमन्नमयमात्मानमुप॑सङ्क्र॒म्य । एतं प्राणमयमात्मानमुप॑सङ्क्र॒म्य । एतं मनोमयमात्मानमुप॑सङ्क्र॒म्य । एतं विज्ञानमयमात्मान- मुप॑सङ्क्र॒म्य । एतमानन्दमयमात्मानमुप॑सङ्क्र॒म्य । इमाल्लोँकान्कामान्नी कामरूप्य॑नुस॒ञ्चरन्न् । एतथ्साम गा॑यन्ना॒स्ते । हा (३) वु॒ हा (३) वु॒ हा (३) वु॑ । अ॒हमन्नम॒हमन्नम॒हमन्नम् । अ॒हमन्ना॒दोऽ हमन्ना॒दोऽ हमन्ना॒दः । अ॒हꣵ श्लोक॒कृद॒हꣵ श्लोक॒कृद॒हꣵ श्लोक॒कृत् । अहमस्मि प्रथमजा ऋता (३) स्य॒ । पूर्वन्देवेभ्यो अमृतस्य ना (३) भा॒इ॒ । यो मा ददाति स इदेवमा (३) वाः॒ । अ॒हमन्न॒मन्न॑म॒दन्त॒मा (३) द्मि॒ । अ॒हव्विँश्वं॒ भुव॑न॒मभ्य॑भ॒वाम् । सुव॒र्न ज्योतीः᳚ । य ए॒वव्वेँद॑ । इत्यु॑प॒निष॑त् । (42)