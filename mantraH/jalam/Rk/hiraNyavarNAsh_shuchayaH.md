---
title: हिरण्यवर्णाश् शुचयः
unicode_script: devanagari
---

हिर॑ण्यवर्णा॒श् शुच॑यः पाव॒काः  
प्रच॑क्रमुर् ‌हि॒त्वा ऽव॒द्यम् आपः॑ ।  
श॒तं प॒वित्रा॒ वित॑ता॒ ह्या॑सु॒ +++(अप्सु)+++  
ताभि॑ष् ट्वा दे॒वस् स॑वि॒ता पु॑नातु ।+++(र५)+++ 

हिर॑ण्यवर्णा॒श् शुच॑यः पाव॒का  
यासु॑ जा॒तः क॒श्यपो॒ यास्व् अ॒ग्निः ।  
या अ॒ग्निं गर्भं॑ दधि॒रे सु॒वर्णा॒स्  
तास् त॒ आप॒श् श२ꣳ स्यो॒ना +++(=सुखा)+++ भ॑वन्तु ।+++(५)+++ 

यासा॒ꣳ॒ राजा॒ वरु॑णो॒ याति॒ मद्ध्ये॑  
सत्यानृ॒ते अ॑व॒पश्य॒ञ् जना॑नाम् ।  
या अ॒ग्निं गर्भं॑ दधि॒रे सु॒वर्णा॒स्  
तास् त॒ आप॒श्श२ꣳ स्यो॒ना भ॑वन्तु ।+++(५)+++ 

यासां॑ दे॒वा दि॒वि कृ॒ण्वन्ति॑ भ॒क्षं  
या अ॒न्तरि॑क्षे बहु॒धा निवि॑ष्टाः ।  
या अ॒ग्निं गर्भं॑ दधि॒रे सु॒वर्णा॒स्  
तास् त॒ आप॒श्श२ꣳ स्यो॒ना भ॑वन्तु ।+++(५)+++

शि॒वेन॑ त्वा॒ चक्षु॑षा पश्यन्त्व् आपश्  
शि॒वया॑ त॒न्वा+उ॒प॒स्पृ॒श॒न्तु॒ त्वच॑न् ते ।  
घृ॒त॒श्-चुत॒श्+++(=दुहन्त्यः)+++ शुच॑यो॒ याः पा॑व॒कास्  
तास् त॒ आप॒श् श२ꣳ स्यो॒ना भ॑वन्तु ।+++(५)+++
