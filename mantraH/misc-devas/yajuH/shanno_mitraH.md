---
title: शन्नो मित्रः
unicode_script: devanagari

---

## प्रारम्भे
शन् नो॑ मि॒त्रश्, शव्ँ वरु॑णः ।  
शन् नो॑ भवत्व् अर्य॒मा ।  
शन् न॒ इन्द्रो॒ बृह॒स्पतिः॑ ।  
शन् नो॒ विष्णु॑र् उरुक्र॒मः ।  
नमो॒ ब्रह्म॑णे ।  
नम॑स् ते वायो । त्वम् ए॒व प्र॒त्यक्षं॒ ब्रह्मा॑सि ।  

त्वाम् ए॒व प्र॒त्यक्षं॒ ब्रह्म॑ वदिष्यामि ।  
ऋ॒तव्ँ व॑दिष्यामि । स॒त्यव् वँ॑दिष्यामि । 
तन् माम् अ॑वतु । तद् व॒क्तार॑म् अवतु ।  
अव॑तु॒ माम् । अव॑तु व॒क्तार॑म् ।  
ओम् शान्ति॒श् शान्ति॒श् शान्तिः॑ ।।

## समाप्तौ
[शन् नो॑ … नम॑स् ते वायो । त्वम् ए॒व प्र॒त्यक्षं॒ ब्रह्मा॑सि ।]  
… त्वामे॒व प्र॒त्यक्षं॒ ब्रह्माऽवा॑दिषम् ।  
ऋ॒तम् अ॑वादिषम् । स॒त्यम् अ॑वादिषम् ।  
तन् माम् आ॑वीत् । तद्व॒क्तार॑म् आवीत् ।  
आवी॒न् माम् । आवी॑द् व॒क्तार॑म् ।  
ओम् शान्ति॒श् शान्ति॒श् शान्तिः॑ ।।
