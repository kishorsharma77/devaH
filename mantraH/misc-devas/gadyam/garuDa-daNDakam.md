+++
title = "गरुडदण्डकम्"
unicode_script = "devanagari"
+++

नमः पन्नगनद्धाय  
वैकुण्ठवशवर्तिने ।
श्रुतिसिन्धु सुधोत्पाद-  
-मन्दराय गरुत्मते ॥ १॥

गरुडम् अखिलवेदनीडाधिरूढम्  
द्विषत्-पीडनोत्कण्ठिताकुण्ठ+++(=अनालसि)+++-वैकुण्ठ-पीठीकृतस्कन्धम् ईडे  
स्वनीडागतिप्रीत-रुद्रा-सुकीर्ति-स्तनाभोग-गाढोपगूढ--स्फुरत्-कण्टक-व्रात+++(रोमाञ्च)+++-वेध-व्यथा-वेपमान-द्विजिह्वाधिपाकल्प-विष्फार्यमाण-स्फटा-वाटिका-रत्न-रोचिश्-छटा-राजि-नीराजितं कान्ति-कल्लोलिनी+++(=तरङ्गिणी)+++-राजितम् ॥ २॥

जय गरुड सुपर्ण दर्वीकराहार+++(5)+++ देवाधिपाहार+++(→अमृत)+++हारिन्
दिवौकस्-पति-क्षिप्त-दम्भोलि-धारा-किणा-कल्प--कल्पान्त-वातूल-कल्पोदयानल्प-वीरायितोद्यच्-चमत्कार दैत्यारि जैत्रध्वजारोहनिर्धारितोत्कर्ष
सङ्कर्षणात्मन् गरुत्मन् मरुत्पञ्च काधीश सत्यादिमूर्ते न कश्चित्
समस्ते नमस्ते पुनस्ते नमः ॥ ३॥

नम इदमजहत्सपर्याय पर्यायनिर्यातपक्षानिलास्फालनोद्वेलपाथोधि
वीचीचपेटाहतागाधपाताळभाङ्कारसंक्रुद्धनागेन्द्रपीडासृणीभावभास्वन्नखश्रेणये
चण्डतुण्डाय नृत्यद्भुजङ्गभ्रुवे वज्रिणे दंष्ट्रय तुभ्यमध्यात्मविद्या
विधेया विधेया भवद्दास्यमापादयेथा दयेथाश्च मे ॥ ४॥

मनुरनुगत पक्षिवक्त्र स्फुरत्तारकस्तावकश्चित्रभानुप्रियाशेखरस्त्रायतां
नस्त्रिवर्गापवर्गप्रसूतिः परव्योमधामन्
वलद्वेषिदर्पज्वलद्वालखिल्यप्रतिज्ञावतीर्ण स्थिरां तत्त्वबुद्धिं परां
भक्तिधेनुं जगन्मूलकन्दे मुकुन्दे म्हानन्ददोग्ध्रीं दधीथा
मुधाकामहीनामहीनामहीनान्तक ॥ ५॥

षट्त्रिंशद्गणचरणो  
न-र-परिपाटी-नवीन-गुम्फगणः ।
विष्णु-रथ-दण्डकोऽयं  
विघटयतु विपक्षवाहिनीव्यूहम् ॥ ६॥

विचित्रसिद्धिदः सोऽयं वेङ्कटेशविपश्चिता ।
गरुडध्वजतोषाय गीतो गरुडदण्डकः ॥ ७॥