---
title: प्रपाठकः ४
unicode_script: devanagari
---
## अनुवाकः १

### संयुक्तमन्त्रः
बृह॒स्पति॑रकामयत॒ श्रन्मे॑ दे॒वा दधी॑र॒न्गच्छे॑यम्पुरो॒धामिति॒ स ए॒तञ्च॑तुर्विꣳशतिरा॒त्रम॑पश्य॒त्तमाह॑र॒त्तेना॑यजत॒ ततो॒ वै तस्मै॒ श्रद्दे॒वा अद॑ध॒ताग॑च्छत्पुरो॒धाय्यँ ए॒वँव्वि॒द्वाꣳस॑श्चतुर्विꣳशतिरा॒त्रमास॑ते॒ श्रदे᳚भ्यो मनु॒ष्या॑ दधते॒ गच्छ॑न्ति पुरो॒धाञ्ज्योति॒र्गौरायु॒रिति॑

### मन्त्रः
बृह॒स्पति॑र् अकामयत॒ , श्रन्मे॑ दे॒वा दधी॑र॒न्गच्छे॑यम् पुरो॒धामिति॑ ।
#### टीका
1अथ द्वौ चतुर्विंशतिरात्रौ । तत्रायं प्रथमः अतिरात्रो ज्योतिरादिस्त्र्यहः च त्रिरात्रः । उक्तं च - त्रिरात्रः द्वादशाहस्य दशाहानि पृष्ठ्यच्छन्दोमात्मकानि अतिरात्र इति । अयमधुना विधीयते - बृहस्पतिरित्यादि ॥ बृहस्पतिशब्दे सुट्स्वरावुक्तौ । देवा मे मम श्रद्दधीरन् श्रद्धां कुर्वन्तु सत्योयमिति । गच्छेयं च पुरोधां प्राधान्यं पौरोहित्यं वा । पुरश्शब्दस्य उपसर्गवद्भावात् 'आतश्चोपसर्गे' इत्यङ् । भिदादिर्वा द्रष्टव्यः ।

### मन्त्रः
स ए॒तञ् च॑तुर्विꣳशतिरा॒त्रम् अ॑पश्यत् ।
तमाह॑रत् । तेना॑यजत ।  
ततो॒ वै तस्मै॒ श्रद्दे॒वा अद॑ध॒त । अग॑च्छत् पुरो॒धाम् ।  
य ए॒वँव्वि॒द्वाꣳस॑श् चतुर्विꣳशतिरा॒त्रम् आस॑ते॒,
श्रदे᳚भ्यो मनु॒ष्या॑ दधते॒ , गच्छ॑न्ति पुरो॒धाञ् - ज्योति॒र् गौरायु॒रिति॑ ।
#### टीका
स एतमित्यादि । गतम् ॥ +++(सम्पादकटिप्पणिः –  विस्तृतं व्याख्यानमन्यत्र मृग्यम्)+++


### संयुक्तमन्त्रः
त्र्य॒हा भ॑वन्ती॒यँव्वाव ज्योति॑र॒न्तरि॑ख्ष॒ङ्गौर॒सावायुः॑ [1]  
इ॒माने॒व लो॒कान॒भ्यारो॑हन्त्यभिपू॒र्वन्त्र्य॒हा भ॑वन्त्यभिपू॒र्वमे॒व सु॑व॒र्गँल्लो॒कम॒भ्यारो॑ह॒न्त्य्

### मन्त्रः
त्र्य॒हा भ॑वन्ति ।
इ॒यँव् वाव ज्योति॑र् - अ॒न्तरि॑ख्ष॒ङ् गौर॒साव् आयुः॑ ।[1]  
इ॒माने॒व लो॒कान॒भ्यारो॑हन्ति ।
अ॒भि॒पू॒र्वन् - त्र्य॒हा भ॑वन्ति ।
अ॒भि॒पू॒र्वम् - ए॒व सु॑व॒र्गँल् लो॒कम् - अ॒भ्यारो॑ह॒न्ति ।
#### टीका
2त्र्यहा इत्यादि ॥ चत्वारः, तथा सङ्ख्यापूरणात् । इयं वावेत्यादि । व्याख्यातम् ॥ +++(सम्पादकटिप्पणिः – व्याख्यानमन्यत्र मृग्यम्)++++।

### संयुक्तमन्त्रः
अस॑त्त्रँ॒व्वा ए॒तद्यद॑छन्दो॒मय्यँच्छ॑न्दो॒मा भव॑न्ति॒ तेन॑ स॒त्त्रन्दे॒वता॑ ए॒व पृ॒ष्ठैरव॑ रुन्धते प॒शूञ्छ॑न्दो॒मैरोजो॒ वै वी॒र्य॑म्पृ॒ष्ठानि॑ प॒शव॑श्छन्दो॒मा ओज॑स्ये॒व वी॒र्ये॑ प॒शुषु॒ प्रति॑ तिष्ठन्ति

### मन्त्रः
अस॑त्त्रँ॒व् वा ए॒तद् - यद॑छन्दो॒मम् ।
यच्छ॑न्दो॒मा भव॑न्ति॒ तेन॑ स॒त्त्रम् ।
दे॒वता॑ ए॒व पृ॒ष्ठैरव॑ रुन्धते प॒शूञ्छ॑न्दो॒मैः ।  
ओजो॒ वै वी॒र्य॑म्पृ॒ष्ठानि॑ प॒शव॑श्छन्दो॒माः ।
ओज॑स्ये॒व वी॒र्ये॑ प॒शुषु॒ प्रति॑ तिष्ठन्ति ।
#### टीका
3असत्रं वा इत्यादि ॥ द्वादशाहीनस्य द्वादशरात्रस्य विधिः । पृष्ठ्यष्षडहश्छन्दोमा इत्यादि । ते च गताः ॥

### संयुक्तमन्त्रः
बृहद्रथन्त॒राभ्याँ᳚य्यन्ती॒यँव्वाव र॑थन्त॒रम॒सौ बृ॒हदा॒भ्यामे॒व [2]  
य॒न्त्यथो॑ अ॒नयो॑रे॒व प्रति॑ तिष्ठन्त्ये॒ते वै य॒ज्ञस्या᳚ञ्ज॒साय॑नी स्रु॒ती ताभ्या॑मे॒व सु॑व॒र्गँल्लो॒कँय्य॑न्ति

### मन्त्रः
बृ॒ह॒द्र॒थ॒न्त॒राभ्याँ᳚य्यन्ति ।
इ॒यँव्वाव र॑थन्त॒रम् - अ॒सौ बृ॒हत् ।
आ॒भ्यामे॒व य॒न्ति [2]।  
अथो॑ अ॒नयो॑रे॒व प्रति॑ तिष्ठन्ति ।
ए॒ते वै य॒ज्ञस्या᳚ञ्ज॒साय॑नी स्रु॒ती ।
ताभ्या॑मे॒व सु॑व॒र्गँल्लो॒कँय्य॑न्ति ।
#### टीका
4बृहद्रथन्तराभ्यामित्यादि ॥ गतम् ॥ +++(सम्पादकटिप्पणिः – व्याख्यानमन्यत्र मृग्यम्)+++।


### संयुक्तमन्त्रः
चतुर्विꣳशतिरा॒त्रो भ॑वति॒ चतु॑र्विꣳशतिरर्धमा॒सास्सँ॑व्वथ्स॒रस्सँ॑व्वथ्स॒रस्सु॑व॒र्गो लो॒कस्सँ॑व्वथ्स॒र ए॒व सु॑व॒र्गे लो॒के प्रति॑ तिष्ठ॒न्त्यथो॒ चतु॑र्विꣳशत्यख्षरा गाय॒त्री गा॑य॒त्री ब्र॑ह्मवर्च॒सङ्गा॑यत्रि॒यैव ब्र॑ह्मवर्च॒समव॑ रुन्धतेऽतिरा॒त्राव॒भितो॑ भवतो ब्रह्मवर्च॒सस्य॒ परि॑गृहीत्यै ॥ [3]

### मन्त्रः
च॒तु॒र्वि॒ꣳ॒श॒ति॒रा॒त्रो भ॑वति ।
चतु॑र्विꣳशतिर् - अर्धमा॒सास् सँ॑व्वथ्स॒रः ।  
सँ॒व्व॒थ्स॒रस् सु॑व॒र्गो लो॒कः ।
सँ॒व्व॒थ्स॒र ए॒व सु॑व॒र्गे लो॒के प्रति॑ तिष्ठ॒न्ति ।
#### टीका
5चतुर्विंशतिरात्र इत्यादि ॥ चतुर्विंशतिसङ्ख्य्यान्वयात् चतुर्विंशत्यर्धमासात्मके संवत्सरे स्वर्गस्थानीये प्रतितिष्ठन्ति ।

### मन्त्रः
अथो॒ चतु॑र्विꣳशत्यख्षरा गाय॒त्री ।
गा॒य॒त्री ब्र॑ह्मवर्च॒सम् ।
गा॒य॒त्रि॒या - एव ब्र॑ह्मवर्च॒समव॑ रुन्धते ।  
अ॒ति॒रा॒त्राव॒भितो॑ भवतो ,
ब्रह्मवर्च॒सस्य॒ परि॑गृहीत्यै ॥ [3]
#### टीका
अपिच चतुर्विंशत्यक्षरा गायत्री, तल्लाभेन गायत्र्यात्मकब्रह्मवर्चसलाभः । अतिरात्राभ्यां चाभितो ब्रह्मवर्चसस्य परिग्रहः ॥

इति सप्तमे चतुर्थे प्रथमोनुवाकः ॥

## अनुवाकः २

### संयुक्तमन्त्रः
यथा॒ वै म॑नु॒ष्या॑ ए॒वन्दे॒वा अग्र॑ आस॒न्ते॑ऽकामय॒न्ताव॑र्तिम्पा॒प्मान॑म्मृ॒त्युम॑प॒हत्य॒ दैवीꣳ॑ स॒ꣳ॒सद॑ङ्गच्छे॒मेति॒ त ए॒तञ्च॑तुर्विꣳशतिरा॒त्रम॑पश्य॒न्तमाह॑र॒न्तेना॑यजन्त॒ ततो॒ वै तेऽव॑र्तिम्पा॒प्मान॑म्मृ॒त्युम॑प॒हत्य॒ दैवीꣳ॑ स॒ꣳ॒सद॑मगच्छ॒न्‌य ए॒वँव्वि॒द्वाꣳ॑सश्चतुर्विꣳशतिरा॒त्रमास॒तेऽव॑र्तिमे॒व पा॒प्मान॑मप॒हत्य॒ श्रिय॑ङ्गच्छन्ति॒ श्रीर्‌हि म॑नु॒ष्य॑स्य [4]  
दैवी॑ स॒ꣳ॒सज्

### मन्त्रः
यथा॒ वै म॑नु॒ष्या॑ ए॒वन् दे॒वा अग्र॑ आस॒न्
ते॑ऽकामय॒न्त ।
अव॑र्तिम् पा॒प्मान॑म् मृ॒त्युम॑प॒हत्य॒ दैवीꣳ॑ स॒ꣳ॒सद॑ङ्गच्छे॒मेति ।  
त ए॒तञ् च॑तुर्विꣳशतिरा॒त्रम् अ॑पश्यन् ।
तमाह॑र॒न् ।
तेना॑यजन्त ।
ततो॒ वै तेऽव॑र्तिम्पा॒प्मान॑म्मृ॒त्युम॑प॒हत्य॒ दैवीꣳ॑ स॒ꣳ॒सद॑मगच्छन् ।  
‌
य ए॒वँव्वि॒द्वाꣳ॑सश् चतुर्विꣳशतिरा॒त्रमास॒ते , ऽव॑र्तिमे॒व पा॒प्मान॑म् अप॒हत्य॒ श्रिय॑ङ् गच्छन्ति ।
श्रीर्‌हि म॑नु॒ष्य॑स्य [4]  
दैवी॑ स॒ꣳ॒सद् ।

#### टीका
1अथ संसदाख्यो द्वितीयश्चतुर्विंशतिरात्रो विधीयते - यथा वा इत्यादि ॥ यथा मनुष्या जरामृत्युदारिद्र्यपापयुक्ताः एवं धर्माणः पूर्वमेव देवा अप्यासन् । ते देवा अकामयन्त अवर्तिं दारिद्र्यं पाप्मानं मृत्युं चापहत्य दैवीं देवसम्बन्धिनीं संसदं संसीदन्ति देवा यत्र तत्स्थानं गच्छेमेति । 'देवाद्यञञौ' इत्यञ् । त एतमित्यादि । गतम् । श्रीर्हि दैवसंसत् दैवसंसदा सदृशत्वात् ॥


### संयुक्तमन्त्रः
ज्योति॑रतिरा॒त्रो भ॑वति सुव॒र्गस्य॑ लो॒कस्यानु॑ख्यात्यै॒ पृष्ठ्य॑ष्षड॒हो भ॑वति॒ षड्वा ऋ॒तव॑स्सँव्वथ्स॒रस्तम्मासा॑ अर्धमा॒सा ऋ॒तव॑ प्र॒विश्य॒ दैवीꣳ॑ स॒ꣳ॒सद॑मगच्छ॒न्‌य ए॒वँव्वि॒द्वाꣳ॑सश्चतुर्विꣳशतिरा॒त्रमास॑ते सँव्वथ्स॒रमे॒व प्र॒विश्य॒ वस्य॑सीꣳ स॒ꣳ॒सद॑ङ्गच्छन्ति॒

### मन्त्रः
ज्योति॑रतिरा॒त्रो भ॑वति
सुव॒र्गस्य॑ लो॒कस्यानु॑ख्यात्यै॒
पृष्ठ्य॑ष्षड॒हो भ॑वति॒ षड्वा ऋ॒तव॑स्सँव्वथ्स॒रस्तम्मासा॑ अर्धमा॒सा ऋ॒तव॑ प्र॒विश्य॒ दैवीꣳ॑ स॒ꣳ॒सद॑मगच्छ॒न्‌य ए॒वँव्वि॒द्वाꣳ॑सश्चतुर्विꣳशतिरा॒त्रमास॑ते सँव्वथ्स॒रमे॒व प्र॒विश्य॒ वस्य॑सीꣳ स॒ꣳ॒सद॑ङ्गच्छन्ति॒
