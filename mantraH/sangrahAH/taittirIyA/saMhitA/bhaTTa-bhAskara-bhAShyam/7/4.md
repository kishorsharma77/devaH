---
title: प्रपाठकः ४
unicode_script: devanagari
---
## अनुवाकः १

### संयुक्तमन्त्रः
बृह॒स्पति॑रकामयत॒ श्रन्मे॑ दे॒वा दधी॑र॒न्गच्छे॑यम्पुरो॒धामिति॒ स ए॒तञ्च॑तुर्विꣳशतिरा॒त्रम॑पश्य॒त्तमाह॑र॒त्तेना॑यजत॒ ततो॒ वै तस्मै॒ श्रद्दे॒वा अद॑ध॒ताग॑च्छत्पुरो॒धाय्यँ ए॒वँव्वि॒द्वाꣳस॑श्चतुर्विꣳशतिरा॒त्रमास॑ते॒ श्रदे᳚भ्यो मनु॒ष्या॑ दधते॒ गच्छ॑न्ति पुरो॒धाञ्ज्योति॒र्गौरायु॒रिति॑

### मन्त्रः
बृह॒स्पति॑र् अकामयत॒ , श्रन्मे॑ दे॒वा दधी॑र॒न्गच्छे॑यम् पुरो॒धामिति॑ ।
#### टीका
1अथ द्वौ चतुर्विंशतिरात्रौ । तत्रायं प्रथमः अतिरात्रो ज्योतिरादिस्त्र्यहः च त्रिरात्रः । उक्तं च - त्रिरात्रः द्वादशाहस्य दशाहानि पृष्ठ्यच्छन्दोमात्मकानि अतिरात्र इति । अयमधुना विधीयते - बृहस्पतिरित्यादि ॥ बृहस्पतिशब्दे सुट्स्वरावुक्तौ । देवा मे मम श्रद्दधीरन् श्रद्धां कुर्वन्तु सत्योयमिति । गच्छेयं च पुरोधां प्राधान्यं पौरोहित्यं वा । पुरश्शब्दस्य उपसर्गवद्भावात् 'आतश्चोपसर्गे' इत्यङ् । भिदादिर्वा द्रष्टव्यः ।

### मन्त्रः
स ए॒तञ् च॑तुर्विꣳशतिरा॒त्रम् अ॑पश्यत् ।
तमाह॑रत् । तेना॑यजत ।  
ततो॒ वै तस्मै॒ श्रद्दे॒वा अद॑ध॒त । अग॑च्छत् पुरो॒धाम् ।  
य ए॒वँव्वि॒द्वाꣳस॑श् चतुर्विꣳशतिरा॒त्रम् आस॑ते॒,
श्रदे᳚भ्यो मनु॒ष्या॑ दधते॒ , गच्छ॑न्ति पुरो॒धाञ् - ज्योति॒र् गौरायु॒रिति॑ ।
#### टीका
स एतमित्यादि । गतम् ॥ +++(सम्पादकटिप्पणिः –  विस्तृतं व्याख्यानमन्यत्र मृग्यम्)+++


### संयुक्तमन्त्रः
त्र्य॒हा भ॑वन्ती॒यँव्वाव ज्योति॑र॒न्तरि॑ख्ष॒ङ्गौर॒सावायुः॑ [1]  
इ॒माने॒व लो॒कान॒भ्यारो॑हन्त्यभिपू॒र्वन्त्र्य॒हा भ॑वन्त्यभिपू॒र्वमे॒व सु॑व॒र्गँल्लो॒कम॒भ्यारो॑ह॒न्त्य्

### मन्त्रः
त्र्य॒हा भ॑वन्ति ।
इ॒यँव् वाव ज्योति॑र् - अ॒न्तरि॑ख्ष॒ङ् गौर॒साव् आयुः॑ ।[1]  
इ॒माने॒व लो॒कान॒भ्यारो॑हन्ति ।
अ॒भि॒पू॒र्वन् - त्र्य॒हा भ॑वन्ति ।
अ॒भि॒पू॒र्वम् - ए॒व सु॑व॒र्गँल् लो॒कम् - अ॒भ्यारो॑ह॒न्ति ।
#### टीका
2त्र्यहा इत्यादि ॥ चत्वारः, तथा सङ्ख्यापूरणात् । इयं वावेत्यादि । व्याख्यातम् ॥ +++(सम्पादकटिप्पणिः – व्याख्यानमन्यत्र मृग्यम्)++++।

### संयुक्तमन्त्रः
अस॑त्त्रँ॒व्वा ए॒तद्यद॑छन्दो॒मय्यँच्छ॑न्दो॒मा भव॑न्ति॒ तेन॑ स॒त्त्रन्दे॒वता॑ ए॒व पृ॒ष्ठैरव॑ रुन्धते प॒शूञ्छ॑न्दो॒मैरोजो॒ वै वी॒र्य॑म्पृ॒ष्ठानि॑ प॒शव॑श्छन्दो॒मा ओज॑स्ये॒व वी॒र्ये॑ प॒शुषु॒ प्रति॑ तिष्ठन्ति

### मन्त्रः
अस॑त्त्रँ॒व् वा ए॒तद् - यद॑छन्दो॒मम् ।
यच्छ॑न्दो॒मा भव॑न्ति॒ तेन॑ स॒त्त्रम् ।
दे॒वता॑ ए॒व पृ॒ष्ठैरव॑ रुन्धते प॒शूञ्छ॑न्दो॒मैः ।  
ओजो॒ वै वी॒र्य॑म्पृ॒ष्ठानि॑ प॒शव॑श्छन्दो॒माः ।
ओज॑स्ये॒व वी॒र्ये॑ प॒शुषु॒ प्रति॑ तिष्ठन्ति ।
#### टीका
3असत्रं वा इत्यादि ॥ द्वादशाहीनस्य द्वादशरात्रस्य विधिः । पृष्ठ्यष्षडहश्छन्दोमा इत्यादि । ते च गताः ॥

### संयुक्तमन्त्रः
बृहद्रथन्त॒राभ्याँ᳚य्यन्ती॒यँव्वाव र॑थन्त॒रम॒सौ बृ॒हदा॒भ्यामे॒व [2]  
य॒न्त्यथो॑ अ॒नयो॑रे॒व प्रति॑ तिष्ठन्त्ये॒ते वै य॒ज्ञस्या᳚ञ्ज॒साय॑नी स्रु॒ती ताभ्या॑मे॒व सु॑व॒र्गँल्लो॒कँय्य॑न्ति

### मन्त्रः
बृ॒ह॒द्र॒थ॒न्त॒राभ्याँ᳚य्यन्ति ।
इ॒यँव्वाव र॑थन्त॒रम् - अ॒सौ बृ॒हत् ।
आ॒भ्यामे॒व य॒न्ति [2]।  
अथो॑ अ॒नयो॑रे॒व प्रति॑ तिष्ठन्ति ।
ए॒ते वै य॒ज्ञस्या᳚ञ्ज॒साय॑नी स्रु॒ती ।
ताभ्या॑मे॒व सु॑व॒र्गँल्लो॒कँय्य॑न्ति ।
#### टीका
4बृहद्रथन्तराभ्यामित्यादि ॥ गतम् ॥ +++(सम्पादकटिप्पणिः – व्याख्यानमन्यत्र मृग्यम्)+++।


### संयुक्तमन्त्रः
चतुर्विꣳशतिरा॒त्रो भ॑वति॒ चतु॑र्विꣳशतिरर्धमा॒सास्सँ॑व्वथ्स॒रस्सँ॑व्वथ्स॒रस्सु॑व॒र्गो लो॒कस्सँ॑व्वथ्स॒र ए॒व सु॑व॒र्गे लो॒के प्रति॑ तिष्ठ॒न्त्यथो॒ चतु॑र्विꣳशत्यख्षरा गाय॒त्री गा॑य॒त्री ब्र॑ह्मवर्च॒सङ्गा॑यत्रि॒यैव ब्र॑ह्मवर्च॒समव॑ रुन्धतेऽतिरा॒त्राव॒भितो॑ भवतो ब्रह्मवर्च॒सस्य॒ परि॑गृहीत्यै ॥ [3]

### मन्त्रः
च॒तु॒र्वि॒ꣳ॒श॒ति॒रा॒त्रो भ॑वति ।
चतु॑र्विꣳशतिर् - अर्धमा॒सास् सँ॑व्वथ्स॒रः ।  
सँ॒व्व॒थ्स॒रस् सु॑व॒र्गो लो॒कः ।
सँ॒व्व॒थ्स॒र ए॒व सु॑व॒र्गे लो॒के प्रति॑ तिष्ठ॒न्ति ।
#### टीका
5चतुर्विंशतिरात्र इत्यादि ॥ चतुर्विंशतिसङ्ख्य्यान्वयात् चतुर्विंशत्यर्धमासात्मके संवत्सरे स्वर्गस्थानीये प्रतितिष्ठन्ति ।

### मन्त्रः
अथो॒ चतु॑र्विꣳशत्यख्षरा गाय॒त्री ।
गा॒य॒त्री ब्र॑ह्मवर्च॒सम् ।
गा॒य॒त्रि॒या - एव ब्र॑ह्मवर्च॒समव॑ रुन्धते ।  
अ॒ति॒रा॒त्राव॒भितो॑ भवतो ,
ब्रह्मवर्च॒सस्य॒ परि॑गृहीत्यै ॥ [3]
#### टीका
अपिच चतुर्विंशत्यक्षरा गायत्री, तल्लाभेन गायत्र्यात्मकब्रह्मवर्चसलाभः । अतिरात्राभ्यां चाभितो ब्रह्मवर्चसस्य परिग्रहः ॥

इति सप्तमे चतुर्थे प्रथमोनुवाकः ॥

## अनुवाकः २

### संयुक्तमन्त्रः
यथा॒ वै म॑नु॒ष्या॑ ए॒वन्दे॒वा अग्र॑ आस॒न्ते॑ऽकामय॒न्ताव॑र्तिम्पा॒प्मान॑म्मृ॒त्युम॑प॒हत्य॒ दैवीꣳ॑ स॒ꣳ॒सद॑ङ्गच्छे॒मेति॒ त ए॒तञ्च॑तुर्विꣳशतिरा॒त्रम॑पश्य॒न्तमाह॑र॒न्तेना॑यजन्त॒ ततो॒ वै तेऽव॑र्तिम्पा॒प्मान॑म्मृ॒त्युम॑प॒हत्य॒ दैवीꣳ॑ स॒ꣳ॒सद॑मगच्छ॒न्‌य ए॒वँव्वि॒द्वाꣳ॑सश्चतुर्विꣳशतिरा॒त्रमास॒तेऽव॑र्तिमे॒व पा॒प्मान॑मप॒हत्य॒ श्रिय॑ङ्गच्छन्ति॒ श्रीर्‌हि म॑नु॒ष्य॑स्य [4]  
दैवी॑ स॒ꣳ॒सज्

### मन्त्रः
यथा॒ वै म॑नु॒ष्या॑ ए॒वन् दे॒वा अग्र॑ आस॒न्
ते॑ऽकामय॒न्त -
अव॑र्तिम् पा॒प्मान॑म् मृ॒त्युम॑प॒हत्य॒ दैवीꣳ॑ स॒ꣳ॒सद॑ङ्गच्छे॒मेति ।  
त ए॒तञ् च॑तुर्विꣳशतिरा॒त्रम् अ॑पश्यन् ।
तमाह॑र॒न् ।
तेना॑यजन्त ।
ततो॒ वै तेऽव॑र्तिम्पा॒प्मान॑म्मृ॒त्युम॑प॒हत्य॒ दैवीꣳ॑ स॒ꣳ॒सद॑मगच्छन् ।  
‌
य ए॒वँव्वि॒द्वाꣳ॑सश् चतुर्विꣳशतिरा॒त्रमास॒ते , ऽव॑र्तिमे॒व पा॒प्मान॑म् अप॒हत्य॒ श्रिय॑ङ् गच्छन्ति ।
श्रीर्‌हि म॑नु॒ष्य॑स्य [4]  
दैवी॑ स॒ꣳ॒सद् ।

#### टीका
1अथ संसदाख्यो द्वितीयश्चतुर्विंशतिरात्रो विधीयते - यथा वा इत्यादि ॥ यथा मनुष्या जरामृत्युदारिद्र्यपापयुक्ताः एवं धर्माणः पूर्वमेव देवा अप्यासन् । ते देवा अकामयन्त अवर्तिं दारिद्र्यं पाप्मानं मृत्युं चापहत्य दैवीं देवसम्बन्धिनीं संसदं संसीदन्ति देवा यत्र तत्स्थानं गच्छेमेति । 'देवाद्यञञौ' इत्यञ् । त एतमित्यादि । गतम् । श्रीर्हि दैवसंसत् दैवसंसदा सदृशत्वात् ॥


### संयुक्तमन्त्रः
ज्योति॑रतिरा॒त्रो भ॑वति सुव॒र्गस्य॑ लो॒कस्यानु॑ख्यात्यै॒ पृष्ठ्य॑ष्षड॒हो भ॑वति॒ षड्वा ऋ॒तव॑स्सँव्वथ्स॒रस्तम्मासा॑ अर्धमा॒सा ऋ॒तव॑ प्र॒विश्य॒ दैवीꣳ॑ स॒ꣳ॒सद॑मगच्छ॒न्‌य ए॒वँव्वि॒द्वाꣳ॑सश्चतुर्विꣳशतिरा॒त्रमास॑ते सँव्वथ्स॒रमे॒व प्र॒विश्य॒ वस्य॑सीꣳ स॒ꣳ॒सद॑ङ्गच्छन्ति॒

### मन्त्रः
ज्योति॑र् अतिरा॒त्रो भ॑वति ,
सु॒व॒र्गस्य॑ लो॒कस्य अनु॑ख्यात्यै ।
पृष्ठ्य॑ष्षड॒हो भ॑वति ।
#### टीका
2ज्योतिरतिरात्र इत्यादि ॥ अत्रेयमहःकॢप्तिः - अतिरात्रश्चतुर्विंशः उक्थ्य आरम्भणीयः त्रिवृद्वा पृष्ठ्यस्तोमः षडहः त्रयस्त्रिंशमहरनिरुक्तं त्रयस्त्रिंशं निरुक्तं त्रिणवं द्वे एकविंशे त्रिणवं त्रयस्त्रिंशमहः निरुक्तं त्रयस्त्रिंशमनिरुक्तं पृष्ठ्यस्तोमष्षडहः प्रत्यङ् त्रिवृदहरनिरुक्तं ज्योतिष्टोमो वैश्नानरोति रात्रः इति । इयमिह प्रतिपाद्यते । ज्योतिरतिरात्रः प्रथममहर्भवति स्वर्गस्यानुक्रमेण ख्यात्यै प्रकाशाय तद्भवति । पृष्ठ्य इत्यादि । षडहविधिः ।

### मन्त्रः
षड्वा ऋ॒तव॑स् सँव्वथ्स॒रः ।
तम् मासा॑ अर्धमा॒सा ऋ॒तव॑ प्र॒विश्य॒ दैवीꣳ॑ स॒ꣳ॒सद॑मगच्छ॒न्‌ ।  
य ए॒वँव् वि॒द्वाꣳ॑सश् चतुर्विꣳशतिरा॒त्रम् आस॑ते , सँव्वथ्स॒रमे॒व प्र॒विश्य॒ वस्य॑सीꣳ स॒ꣳ॒सद॑ङ् गच्छन्ति ।

#### टीका
षडृत्वात्मकसंवत्सरं प्रविश्य मासा अर्धमासा ऋतवश्च दैवीं संसदमगच्छन् तस्मादेवं विदित्वा चतुर्विंशतिरात्रमासीनाः संवत्सरमेव प्रविश्य वस्यसीं वरिष्ठां संसदं श्लाघ्यां श्रियं गच्छन्ति । वसुमच्छब्दादीसयसुनि 'विन्मतोर्लुक्' इति मतुब्लोपे कृते प्रत्ययाद्यक्षरलोपश्छान्दसः ॥

### संयुक्तमन्त्रः
त्रय॑स्त्रयस्त्रि॒ꣳ॒शा अ॒वस्ता᳚द्भवन्ति॒ त्रय॑स्त्रयस्त्रि॒ꣳ॒शा प॒रस्ता᳚त्त्रयस्त्रि॒ꣳ॒शैरे॒वोभ॒यतोऽव॑र्तिम्पा॒प्मान॑मप॒हत्य॒ दैवीꣳ॑ स॒ꣳ॒सद॑म्मध्य॒तः [5]  
ग॒च्छ॒न्ति॒ पृ॒ष्ठानि॒ हि दैवी॑ स॒ꣳ॒सज्

### मन्त्रः
त्रय॑स्त्रयस्त्रि॒ꣳ॒शा अ॒वस्ता᳚द्भवन्ति॒ त्रय॑स्त्रयस्त्रि॒ꣳ॒शा प॒रस्ता᳚त् ।  
त्र॒य॒स्त्रि॒ꣳ॒शैर् ए॒वोभ॒यतोऽव॑र्तिम् पा॒प्मान॑म् अप॒हत्य॒ दैवीꣳ॑ स॒ꣳ॒सद॑म् मध्य॒तः ग॑च्छन्ति । [5]  
पृ॒ष्ठानि॒ हि दैवी॑ स॒ꣳ॒सत् ।

#### टीका
2त्रयस्त्रयस्त्रिंशा अवस्तादिति ॥ मध्यमषडहारम्भे त्रयस्त्रिंशा भवन्ति । कथं? प्रथमस्य षडहस्य षष्ठमहः एकस्त्रयस्त्रिंशः, त्रिवृदादित्र- यस्त्रिंशान्तत्वात् पृष्ठानाम् । ततष्षडहयोर्मध्ये निरुक्तो द्वितीय- स्त्रयस्त्रिंशः । ततो द्वितीयस्य षडहस्य आद्यस्त्रयस्त्रिंशः तृतीयः । त्रयस्त्रिंशत्रिणवैकविंशानां षडहावरार्ध्यानां क्रमात् व्युत्क्रमजन्यत्वात् मध्यमषडहस्यैव त्रयस्त्रिंशाः परस्तान्मध्यमषडहावसानेऽपि भवन्ति । कथं? उक्तेन न्यायेन मध्यमस्य षडहस्य षष्ठमहरेकस्त्रयस्त्रिंशः; ततष्षडहयोर्मध्ये अनिरुक्तो द्वितीयस्त्रयस्त्रिंशः; तत उत्तरस्य षडहस्य प्रतीचीनस्य आद्यमहस्र्तृतीयः त्रयस्त्रिंश इति । एवमवस्तात् परस्ताच्च त्रयस्त्रिंशैरेव स्थितैः तद्दिव्यसङ्ख्यानैः अवर्तिं च पाप्मानं चापहत्य दैवीं संसदं मध्यतोवस्थितां गच्छन्ति । का पुनस्सेत्याह- पृष्ठानि हीत्यादि ॥


### संयुक्तमन्त्रः
जा॒मि वा ए॒तत्कु॑र्वन्ति॒ यत्त्रय॑स्त्रयस्त्रि॒ꣳ॒शा अ॒न्वञ्चो॒ मध्येऽनि॑रुक्तो भवति॒ तेनाजा᳚म्यू॒र्ध्वानि॑ पृ॒ष्ठानि॑ भवन्त्य्

### मन्त्रः
जा॒मि वा ए॒तत् कु॑र्वन्ति॒ यत् त्रय॑स्त्रयस्त्रि॒ꣳ॒शा अ॒न्वञ्चः॑ ।  
मध्येऽनि॑रुक्तो भवति॒ , तेन अजा᳚मि ।
ऊ॒र्ध्वानि॑ पृ॒ष्ठानि॑ भवन्ति ।
#### टीका
4जामि वा इत्यादि ॥ आलस्यजननमिदं क्रियते । तस्मान्मध्ये त्रयाणां मध्यमस्त्रिंशोऽनिरुक्तो भवति अव्यक्तनामा भवति । तेनाजामि भवति । मध्यमष्षडहो निरुक्त इत्येके । ऊर्ध्वानि रथन्तरादिक्रमेण वर्तन्ते ॥

### संयुक्तमन्त्रः
ऊ॒र्ध्वाश्छ॑न्दो॒मा उ॒भाभ्याꣳ॑ रू॒पाभ्याꣳ॑ सुव॒र्गँल्लो॒कँय्य॒न्त्य्

### मन्त्रः
ऊ॒र्ध्वाश् छ॑न्दो॒माः ।
उ॒भाभ्याꣳ॑ रू॒पाभ्याꣳ॑ सुव॒र्गँल् लो॒कँय् य॒न्ति ।
#### टीका
5ऊर्ध्वाश्छन्दोमा इति ॥ तान्येवाहानि चतुर्विंशतिक्रमेण वर्तन्ते । उभाभ्यां रूपाभ्यामिति । एतस्य षडहस्य पृष्ठ्यच्छन्दोमात्मके द्वे रूपे संपाद्ये इति दर्शितम् । तद्धर्मानुगमात् भाक्तो व्यपदेश इत्युक्तं भवति । यथोक्तं आचार्येण - 'अथेदं संसदामयनं छन्दोमं भवति विज्ञायन्ते खल्वस्य छन्दोसभक्तयश्चतुर्विंशं चतुश्चत्वारिंशं अष्टाचत्वारिशम्' इति । अत्रैव जानीयात् आद्ये त्रिवृत आयतने त्रयस्त्रिंशोग्रिष्टोमश्चतुर्विंशाः पवमानः, द्वितीये पञ्चदशस्यायतने त्रिणवः अष्टाविंशाः पवमानाः, तृतीये सप्तदशस्यायतने एकविंशः द्वाविंशाः पवमानाः, चतुर्थेऽस्मिन् आयतने एकविंशः षट्त्रिंशाः पवमानाः, पञ्चमेऽस्मिन्नायतने त्रिणवश्चत्वारिंशाः पवमानाः, पष्ठे स्व आयतने त्रयस्त्रिंशः चतुश्चत्वारिंशाः पवमानाः, ततः त्रयस्त्रिंशः अष्टाचत्वारिशाः पवमानाः इति ॥

### संयुक्तमन्त्रः
अस॑त्त्रँ॒व्वा ए॒तद्यद॑छन्दो॒मँय्यच्छ॑न्दो॒मा भव॑न्ति॒ तेन॑ स॒त्त्रन्दे॒वता॑ ए॒व पृ॒ष्ठैरव॑ रुन्धते प॒शूञ्छ॑न्दो॒मैरोजो॒ वै वी॒र्य॑म्पृ॒ष्ठानि॑ प॒शवः॑ [6]  
छ॒न्दो॒मा ओज॑स्ये॒व वी॒र्ये॑ प॒शुषु॒ प्रति॑ तिष्ठन्ति॒

### मन्त्रः
अस॑त्त्रँ॒व् वा ए॒तद् यद् अ॑छन्दो॒मम् ।
यच् छ॑न्दो॒मा भव॑न्ति॒ तेन॑ स॒त्त्रम् ।  
दे॒वता॑ ए॒व पृ॒ष्ठैरव॑ रुन्धते प॒शूञ्छ॑न्दो॒मैः ।
ओजो॒ वै वी॒र्य॑म्पृ॒ष्ठानि॑ प॒शव॑श् छ॒न्दो॒मा ।[6]  
ओज॑स्ये॒व वी॒र्ये॑ प॒शुषु॒ प्रति॑ तिष्ठन्ति ।
#### टीका
6अथैवं संपाद्यते हेतुमाह - असत्रमित्यादि ॥ गतम् । पृष्ठैरिति । पृष्ठरूपेण ॥

### संयुक्तमन्त्रः
त्रय॑स्त्रयस्त्रि॒ꣳ॒शा अ॒वस्ता᳚द्भवन्ति॒ त्रय॑स्त्रयस्त्रि॒ꣳ॒शा प॒रस्ता॒न्मध्ये॑ पृ॒ष्ठान्युरो॒ वै त्र॑यस्त्रि॒ꣳ॒शा आ॒त्मा पृ॒ष्ठान्या॒त्मन॑ ए॒व तद्यज॑माना॒श्शर्म॑ नह्य॒न्तेऽना᳚र्त्यै बृहद्रथन्त॒राभ्याँ᳚य्यन्ती॒यँव्वाव र॑थन्त॒रम॒सौ बृ॒हदा॒भ्यामे॒व य॒न्त्यथो॑ अ॒नयो॑रे॒व प्रति॑ तिष्ठन्त्ये॒ते वै य॒ज्ञस्या᳚ञ्ज॒साय॑नी स्रु॒ती ताभ्या॑मे॒व [7]  
सु॒व॒र्गँल्लो॒कँय्य॑न्ति॒ परा᳚ञ्चो॒ वा ए॒ते सु॑व॒र्गँल्लो॒कम॒भ्यारो॑हन्ति॒ ये प॑रा॒चीना॑नि पृ॒ष्ठान्यु॑प॒यन्ति॑ प्र॒त्यङ्ख्ष॑ड॒हो भ॑वति प्र॒त्यव॑रूढ्या॒ अथो॒ प्रति॑ष्ठित्या उ॒भयो᳚र्लो॒कयोर्‌॑ऋ॒द्ध्वोत्ति॑ष्ठन्ति त्रि॒वृतोऽधि॑ त्रि॒वृत॒मुप॑ यन्ति॒ स्तोमा॑ना॒ꣳ॒ सम्प॑त्त्यै प्रभ॒वाय॒ ज्योति॑रग्निष्टो॒मो भ॑वत्य॒यँव्वाव स ख्षयो॒ऽस्मादे॒व तेन॒ ख्षया॒न्न य॑न्ति

### मन्त्रः
त्रय॑स् त्रयस्त्रि॒ꣳ॒शा अ॒वस्ता᳚द् भवन्ति ।
त्रय॑स् त्रयस्त्रि॒ꣳ॒शा प॒रस्ता॒न् मध्ये॑ पृ॒ष्ठानि ।  

उरो॒ वै त्र॑यस्त्रि॒ꣳ॒शा आ॒त्मा पृ॒ष्ठानि ।
आ॒त्मन॑ ए॒व तद् यज॑माना॒श् शर्म॑ नह्य॒न्तेऽना᳚र्त्यै
बृहद्रथन्त॒राभ्याँ᳚य्यन्ति ।  

इ॒यँव् वाव र॑थन्त॒रम् अ॒सौ बृ॒हत् । आ॒भ्यामे॒व य॒न्ति ।
अथो॑ अ॒नयो॑रे॒व प्रति॑ तिष्ठन्ति ।  
ए॒ते वै य॒ज्ञस्या᳚ञ्ज॒साय॑नी स्रु॒ती ।
ताभ्या॑मे॒व सु॑व॒र्गँल् लो॒कँय् य॑न्ति ।  
परा᳚ञ्चो॒ वा ए॒ते सु॑व॒र्गँल् लो॒कम् अ॒भ्यारो॑हन्ति॒ ,
ये प॑रा॒चीना॑नि पृ॒ष्ठान्यु॑प॒यन्ति॑ ।  
प्र॒त्यङ्ख्ष॑ड॒हो भ॑वति प्र॒त्यव॑रूढ्या॒ अथो॒ प्रति॑ष्ठित्यै ।
उ॒भयो᳚र्लो॒कयोर्‌॑ऋ॒द्ध्वोत्ति॑ष्ठन्ति ।  
त्रि॒वृतोऽधि॑ त्रि॒वृत॒म् उप॑ यन्ति॒  स्तोमा॑ना॒ꣳ॒ सम्प॑त्त्यै प्रभ॒वाय॒ ,
ज्योति॑र् अग्निष्टो॒मो भ॑वति ।
#### टीका
7त्रयस्त्रयस्त्रिंशा इत्यादि ॥ +++(सम्पादकटिप्पणिः - विस्तृतं व्याख्यानमन्यत्र मृग्यम् )+++

### मन्त्रः
अ॒यँव् वाव स ख्षयो॒ऽस्माद् ए॒व तेन॒ ख्षया॒न् न य॑न्ति ।
#### टीका
8अयं मनुष्यलोकः खलु स क्षयः तदग्निष्टोमाख्यमायतनम् । तस्मात्तेनाग्निष्टोमेन अस्मात् क्षयात् लाकान्न यन्ति न गच्छन्ति न नश्यन्तीत्यर्थः । 'क्षयो निवासे' इत्याद्युतात्तत्वम् ॥

### संयुक्तमन्त्रः
चतुर्विꣳशतिरा॒त्रो भ॑वति॒ चतु॑र्विꣳशतिरर्धमा॒सास्सँ॑व्वथ्स॒रस्सँ॑व्वथ्स॒रस्सु॑व॒र्गो लो॒कस्सँ॑व्वथ्स॒र ए॒व सु॑व॒र्गे लो॒के प्रति॑ तिष्ठ॒न्त्यथो॒ चतु॑र्विꣳशत्यख्षरा गाय॒त्री गा॑य॒त्री ब्र॑ह्मवर्च॒सङ्गा॑यत्रि॒यैव ब्र॑ह्मवर्च॒समव॑ रुन्धतेऽतिरा॒त्राव॒भितो॑ भवतो ब्रह्मवर्च॒सस्य॒ परि॑गृहीत्यै ॥ [8]

### मन्त्रः
च॒तु॒र्वि॒ꣳ॒श॒ति॒रा॒त्रो भ॑वति ।
चतु॑र्विꣳशतिरर्धमा॒सास् सँ॑व्वथ्स॒रः ।  
सँ॒व्व॒थ्स॒रस्सु॑वर्गो लो॒कः ।
सँ॒व्व॒थ्स॒र ए॒व सु॑व॒र्गे लो॒के प्रति॑ तिष्ठ॒न्ति ।  
अथो॒ चतु॑र्विꣳशत्य् अख्षरा गाय॒त्री ।
गा॒य॒त्री ब्र॑ह्मवर्च॒सम् ।  
गा॑यत्रि॒यैव ब्र॑ह्मवर्च॒समव॑ रुन्धते ।
अतिरा॒त्राव् अ॒भितो॑ भवतो, ब्रह्मवर्च॒सस्य॒ परि॑गृहीत्यै ॥ [8]  
#### टीका
9चतुर्विंशतिरात्र इत्यादित ॥ गतम् । अतिरात्राभ्यामभितो ब्रह्मवर्चसस्य परिग्रहः ॥

इति सप्तमे चतुर्थे द्वितीयोनुवाकः ॥  

## अनुवाकः ३

### संयुक्तमन्त्रः
ऋ॒ख्षा वा इ॒यम॑लो॒मका॑सी॒थ्साका॑मय॒तौष॑धीभि॒र्वन॒स्पति॑भि॒ प्र जा॑ये॒येति॒ सैतास्त्रि॒ꣳ॒शत॒ꣳ॒ रात्री॑रपश्य॒त्ततो॒ वा इ॒यमोष॑धीभि॒र्वन॒स्पति॑भि॒ प्राजा॑यत॒ ये प्र॒जाका॑मा प॒शुका॑मा॒स्स्युस्त ए॒ता आ॑सीर॒न्प्रैव जा॑यन्ते प्र॒जया॑ प॒शुभि॑र्

### मन्त्रः
ऋ॒ख्षा वा इ॒यम् अ॑लो॒मका॑सीत् ।
साका॑मय॒त ,
ओष॑धीभि॒र् वन॒स्पति॑भि॒ प्र जा॑ये॒येति॑ ।  
सैतास् त्रि॒ꣳ॒शत॒ꣳ॒ रात्री॑र् अपश्यत् ।
ततो॒ वा इ॒यमोष॑धीभि॒र्वन॒स्पति॑भि॒ प्राजा॑यत ।  
ये प्र॒जाका॑मा प॒शुका॑मा॒स् स्युस् त ए॒ता आ॑सीरन् ।
प्रैव जा॑यन्ते प्र॒जया॑ प॒शुभिः॑ ।

#### टीका
1अथ त्रिंशद्रात्र आरभ्यते - ऋक्षा वा इत्यादि ॥ तृणादिरहिता स्थली ऋक्षा, इयं पृथिवी पूर्वं अलोमका आसीत् वृक्षाद्यभावात् । पावकादित्वादित्वाभावः । गतमन्यत् । आसीरन्निति । एतास्त्रिंशतं रात्रीरासीरन् ॥

### संयुक्तमन्त्रः
इ॒यँव्वा अ॑ख्षुध्य॒थ्सैताँव्वि॒राज॑मपश्य॒त्तामा॒त्मन्धि॒त्वान्नाद्य॒मवा॑रु॒न्द्धौष॑धीः [9]  
वन॒स्पती᳚न्प्र॒जाम्प॒शून्तेना॑वर्धत॒ सा जे॒मान॑म्महि॒मान॑मगच्छ॒द्य ए॒वँव्वि॒द्वाꣳस॑ ए॒ता आस॑ते वि॒राज॑मे॒वात्मन्धि॒त्वाऽन्नाद्य॒मव॑ रुन्धते॒ वर्ध॑न्ते प्र॒जया॑ प॒शुभि॑र्जे॒मान॑म्महि॒मान॑ङ्गच्छन्ति॒

### मन्त्रः
इ॒यँव् वा अ॑ख्षुध्यत् ।
सैताँव् वि॒राज॑मपश्यत् ।
तामा॒त्मन् धि॒त्वाऽन्नाद्य॒मवा॑रु॒न्द्धौष॑धीः [9]।  
वन॒स्पती᳚न् प्र॒जाम् प॒शून् तेना॑वर्धत ।
सा जे॒मान॑म् महि॒मान॑म् अगच्छत् ।
#### टीका
2इयं वा इत्यादि ॥ इयं पृथिवी पूर्वमक्षुध्यत् क्षुत्पीडिताऽभवत् । सा त्रिंशद्रात्रेण एतां विराजमन्नं अपश्यत् । ततस्ता तामात्मनि स्थापयित्वा अन्नाद्यं अन्नादनसामर्थ्यं ओषध्यादींश्चावारुन्धत । ततस्तदवरोधेन अवर्धत पृथिवी । ततो जेमानं जयं महिमानं महत्त्वं चागच्छत् । जयतेर्महतेश्च औणादिको मनिन्प्रत्ययः । यद्वा - जेतृमहितृशब्दाभ्यां 'तुश्छन्दसि, इतीमनचि, 'तुरिष्ठेमेयस्सु' इति टिलोपः । पूर्वत्र प्रत्ययादेर्लोपः ।
### मन्त्रः
य ए॒वँव् वि॒द्वाꣳस॑ ए॒ता आस॑ते , वि॒राज॑म् ए॒वात्मन्धि॒त्वाऽन्नाद्य॒मव॑ रुन्धते ।  
वर्ध॑न्ते प्र॒जया॑ प॒शुभिः॑ ।
जे॒मान॑म् महि॒मान॑ङ् गच्छन्ति ।
#### टीका
य एवमित्यादि गतम् ॥

### संयुक्तमन्त्रः
ज्योति॑रतिरा॒त्रो भ॑वति सुव॒र्गस्य॑ लो॒कस्यानु॑ख्यात्यै॒

### मन्त्रः
ज्योति॑र् अतिरा॒त्रो भ॑वति ,
सुव॒र्गस्य॑ लो॒कस्य अनु॑ख्यात्यै ।
#### टीका
3ज्योतिरतिरात्र इत्यादि ॥ व्याख्यातम् । व्यक्ताऽहःकॢप्तिः ॥

### संयुक्तमन्त्रः
पृष्ठ्य॑ष्षड॒हो भ॑वति॒ षड्वा ऋ॒तव॒ष्षट्पृ॒ष्ठानि॑ पृ॒ष्ठैरे॒वर्तून॒न्वारो॑हन्त्यृ॒तुभि॑स्सँव्वथ्स॒रन्ते सँ॑व्वथ्स॒र ए॒व [10]  
प्रति॑ तिष्ठन्ति

### मन्त्रः
पृष्ठ्य॑ष्षड॒हो भ॑वति॒
षड्वा ऋ॒तव॒ष् । षट्पृ॒ष्ठानि॑ ।  
पृ॒ष्ठैरे॒व + ऋतून॒न्वारो॑हन्ति + ऋ॒र्तुभि॑स् सँव्वथ्स॒रम् ।
ते सँ॑व्वथ्स॒र ए॒व [10]  
प्रति॑ तिष्ठन्ति ।
#### टीका
4पृष्ठ्यष्षडह इत्यादि ॥ षट्त्वान्वयात् पृष्ठैः ऋतून् ऋतुभिश्च संवत्सरमारुह्य तत्र प्रतितिष्ठन्ति ॥

### संयुक्तमन्त्रः
त्रयस्त्रि॒ꣳ॒शात्त्र॑यस्त्रि॒ꣳ॒शमुप॑ यन्ति य॒ज्ञस्य॒ सन्त॑त्या॒ अथो᳚ प्र॒जाप॑ति॒र्वै त्र॑यस्त्रि॒ꣳ॒श प्र॒जाप॑तिमे॒वा र॑भन्ते॒ प्रति॑ष्ठित्यै त्रिण॒वो भ॑वति॒ विजि॑त्या एकवि॒ꣳ॒शो भ॑वति॒ प्रति॑ष्ठित्या॒ अथो॒ रुच॑मे॒वात्मन्द॑धते

### मन्त्रः
त्र॒य॒स्त्रि॒ꣳ॒शात्त्र॑यस्त्रि॒ꣳ॒शम् उप॑ यन्ति , य॒ज्ञस्य॒ सन्त॑त्यै ।  
अथो᳚ प्र॒जाप॑ति॒र्वै त्र॑यस्त्रि॒ꣳ॒श प्र॒जाप॑तिम् ए॒वा र॑भन्ते॒ , प्रति॑ष्ठित्यै ।
#### टीका
5त्रयस्त्रिंशादिति ॥ त्रयस्त्रिंशात्पृष्ठात् परं पुनरपि त्रयस्त्रिंशमुपयन्ति यज्ञस्य सन्तत्यै अविच्छेदाय । अथो अपि च प्रजापतिस्त्रयस्त्रिंशः सर्व देवतामयत्वात् । एतासां च त्रयस्त्रिंशत्वात् तमेवारभन्ते । तत्प्रतिष्ठार्थं भवति ।

### मन्त्रः
त्रि॒ण॒वो भ॑वति॒ विजि॑त्यै ।
ए॒क॒वि॒ꣳ॒शो भ॑वति॒ प्रति॑ष्ठित्यै ।
अथो॒ रुच॑मे॒वात्मन् द॑धते ।

#### टीका
त्रिणवस्तदनन्तरं भवति । विजयार्थं तद्भवति, तस्य तत्साधनत्वात् । तत एकविंशः भवति प्रतिष्ठार्थं, तत्प्रतिष्ठायास्तत्र जातत्वात् । सर्वत्र 'तादौ च' इति गतेः प्रकृतिस्वरत्वम् । अथो अपि च रुचं दीप्तिमात्मनि दधते, एकविंशस्यादित्यत्वात् । एवमेतानि दशाहानि ॥

### संयुक्तमन्त्रः
त्रि॒वृद॑ग्नि॒ष्टुद्भ॑वति पा॒प्मान॑मे॒व तेन॒ निर्द॑ह॒न्तेऽथो॒ तेजो॒ वै त्रि॒वृत्तेज॑ ए॒वात्मन्द॑धते पञ्चद॒श इ॑न्द्रस्तो॒मो भ॑वतीन्द्रि॒यमे॒वाव॑ [11]  
रु॒न्ध॒ते॒ स॒प्त॒द॒शो भ॑वत्य॒न्नाद्य॒स्याव॑रुद्ध्या॒ अथो॒ प्रैव तेन॑ जायन्त एकवि॒ꣳ॒शो भ॑वति॒ प्रति॑ष्ठित्या॒ अथो॒ रुच॑मे॒वात्मन्द॑धते

### मन्त्रः
त्रि॒वृद् अ॑ग्नि॒ष्टुद् भ॑वति ।
पा॒प्मान॑म् ए॒व तेन॒ निर्द॑ह॒न्ते
ऽथो॒ तेजो॒ वै त्रि॒वृत् तेज॑ ए॒वात्मन् द॑धते ।
पञ्चद॒श इ॑न्द्रस्तो॒मो भ॑वति ।
इ॒न्द्रि॒यमे॒व अव॑ रुन्धते ।[11]  
स॒प्त॒द॒शो भ॑वत्य् अ॒न्नाद् य॒स्याव॑रुद्ध्यै ।
#### टीका
6अथ त्रिवृदग्निष्टुत् सर्वाग्नेयः ॥ गतमन्यन् । ततः पञ्चदश इन्द्रस्तोमः यत्र इन्द्रः स्तूयते । ततस्सप्तदशः - अन्नप्रभवत्वात् अन्नाद्याय भवति । अथो अपि च तेन प्रजायते सप्तदशस्य प्राजापत्यत्वात् ।

### मन्त्रः
अथो॒ प्रैव तेन॑ जायन्ते ।
ए॒क॒वि॒ꣳ॒शो भ॑वति॒ प्रति॑ष्ठित्यै ।
अथो॒ रुच॑म् ए॒वात्मन् द॑धते ।
#### टीका
 अथ - एकविंशो भवतीत्यादि । गतम् । तस्य प्रतिष्ठाहेतुत्वमुक्तं रुचो हेतुत्वं च ॥

### संयुक्तमन्त्रः
चतुर्वि॒ꣳ॒शो भ॑वति॒ चतु॑र्विꣳशतिरर्धमा॒सास्सँ॑व्वथ्स॒रस्सँ॑व्वथ्स॒रस्सु॑व॒र्गो लो॒कस्सँ॑व्वथ्स॒र ए॒व सु॑व॒र्गे लो॒के प्रति॑ तिष्ठ॒न्त्यथो॑ ए॒ष वै वि॑षू॒वान्‌वि॑षू॒वन्तो॑ भवन्ति॒ य ए॒वँव्वि॒द्वाꣳस॑ ए॒ता आस॑ते चतुर्वि॒ꣳ॒शात्पृ॒ष्ठान्युप॑ यन्ति

### मन्त्रः
च॒तु॒र्वि॒ꣳ॒शो भ॑वति ।
चतु॑र्विꣳशतिर् अर्धमा॒सास् सँ॑व्वथ्स॒रः ।
सँ॒व्व॒थ्स॒रस् सु॑व॒र्गो लो॒कः ।
सँ॒व्व॒थ्स॒र ए॒व सु॑व॒र्गे लो॒के प्रति॑ तिष्ठ॒न्ति ।  
अथो॑ ए॒ष वै वि॑षू॒वान् ।
वि॒षू॒वन्तो॑ भवन्ति ।
य ए॒वँव् वि॒द्वाꣳस॑ ए॒ता आस॑ते , च॒तु॒र्वि॒ꣳ॒शात् पृ॒ष्ठान्य् उप॑ यन्ति ।
#### टीका
7अथ चतुर्विंशः ॥ चतुर्विंशतिरर्धमासा इत्यादि । गातम् । अथो अपि च एष चतुर्विंशो विषूवान् विविधस्वरूपाणामह्वां मध्यस्थः पञ्चदशत्वाद्विविधैरहोभिः तद्वान् विषूवान् । 'ह्रस्वनुड्भ्याम्' इति मतुप उदात्तत्वम् । एवं विदित्वा आसीना विषूवन्तः (विषुवतो) मध्यस्थाः सर्वैः सेव्याः भवन्ति ॥

### संयुक्तमन्त्रः
सँव्वथ्स॒र ए॒व प्र॑ति॒ष्ठाय॑ [12]  
दे॒वता॑ अ॒भ्यारो॑हन्ति त्रयस्त्रि॒ꣳ॒शात्त्र॑यस्त्रि॒ꣳ॒शमुप॑ यन्ति॒ त्रय॑स्त्रिꣳश॒द्वै दे॒वता॑ दे॒वता᳚स्वे॒व प्रति॑ तिष्ठन्ति त्रिण॒वो भ॑वति

### मन्त्रः
सँ॒व्व॒थ्स॒र॒ ए॒व प्र॑ति॒ष्ठाय॑ ।[12]  
दे॒वता॑ अ॒भ्यारो॑हन्ति ।
त्र॒य॒स्त्रि॒ꣳ॒शात् त्र॑यस्त्रि॒ꣳ॒शम् उप॑ यन्ति ।
#### टीका
8अथ चतुर्विंशानन्तरं पृष्ठान्युपयन्ति ॥ संवत्सर एवेत्यादि । चतुर्विंशतिरर्धमासा इत्यादि कृत्वा । अथ त्रयस्त्रिंशान्तात्पृष्ठात् त्रयस्त्रिंशमुपयन्ति ।

### मन्त्रः
त्रय॑स्त्रिꣳश॒द् वै दे॒वताः᳚ ।
दे॒वता᳚स्वे॒व प्रति॑ तिष्ठन्ति ।
त्रि॒ण॒वो भ॑वति ।
#### टीका
त्रयस्त्रिंशद्वा इत्यादि । गतम् ॥

### संयुक्तमन्त्रः
इ॒मे वै लो॒कास्त्रि॑ण॒व ए॒ष्वे॑व लो॒केषु॒ प्रति॑ तिष्ठन्ति॒ द्वावे॑कवि॒ꣳ॒शौ भ॑वत॒ प्रति॑ष्ठित्या॒ अथो॒ रुच॑मे॒वात्मन्द॑धते ब॒हव॑ष्षोड॒शिनो॑ भवन्ति॒ तस्मा᳚द्ब॒हव॑ प्र॒जासु॒ वृषा॑णो॒

### मन्त्रः
इ॒मे वै लो॒कास् त्रि॑ण॒वः ।
ए॒ष्वे॑व लो॒केषु॒ प्रति॑ तिष्ठन्ति ।

द्वाव् ए॑कवि॒ꣳ॒शौ भ॑वत॒, प्रति॑ष्ठित्यै ।  

अथो॒ रुच॑मे॒वात्मन् द॑धते ।
ब॒हव॑ष् षोड॒शिनो॑ भवन्ति ।
तस्मा᳚द् ब॒हव॑ प्र॒जासु॒ वृषा॑णः ।
#### टीका
9अथ त्रिणवः - इमे वा इत्यादि ॥ व्याख्यातम् । अथ द्वावेकविंशो बहव इत्यादि । एवं षोडशिन एकविंशो बहवो भवन्ति । तस्मात्प्रजासु च बहवो वृषाणः सेक्तारः ॥

### संयुक्तमन्त्रः
यदे॒ते स्तोमा॒ व्यति॑षक्ता॒ भव॑न्ति॒ तस्मा॑दि॒यमोष॑धीभि॒र्वन॒स्पति॑भि॒र्व्यति॑षक्ता [13]  
व्यति॑षज्यन्ते प्र॒जया॑ प॒शुभि॒र्य ए॒वँव्वि॒द्वाꣳस॑ ए॒ता आस॒ते

### मन्त्रः
यद् ए॒ते स्तोमा॒ व्यति॑षक्ता॒ भव॑न्ति ।
तस्मा॑द् इ॒यमोष॑धीभि॒र् वन॒स्पति॑भिर् व्यति॑षक्ता [13]।  
व्यति॑षज्यन्ते प्र॒जया॑ प॒शुभिः॑ ।
य ए॒वँव् वि॒द्वाꣳस॑ ए॒ता आस॒ते ।
#### टीका
10यदेत इत्यादि ॥ व्यतिषक्ताः व्यत्यासेन परस्परानुषक्ताः । तस्मादियमित्यादि । गतम् ॥

### संयुक्तमन्त्रः
ऽकॢ॑प्ता॒ वा ए॒ते सु॑व॒र्गँल्लो॒कँय्य॑न्त्युच्चाव॒चान्‌हि स्तोमा॑नुप॒यन्ति॒ यदे॒त ऊ॒र्ध्वा कॢ॒प्तास्स्तोमा॒ भव॑न्ति कॢ॒प्ता ए॒व सु॑व॒र्गँल्लो॒कँय्य॑न्त्यु॒भयो॑रेभ्यो लो॒कयोः᳚ कल्पते त्रि॒ꣳ॒शदे॒तास्त्रि॒ꣳ॒शद॑ख्षरा वि॒राडन्नँ॑व्वि॒राड्वि॒राजै॒वान्नाद्य॒मव॑ रुन्धतेऽतिरा॒त्राव॒भितो॑ भवतो॒ऽन्नाद्य॑स्य॒ परि॑गृहीत्यै ॥ [14]

### मन्त्रः
अकॢ॑प्ता॒ वा ए॒ते सु॑व॒र्गँल् लो॒कँय् य॑न्ति ।
उ॒च्चा॒व॒चान् ‌हि स्तोमा॑न् उप॒यन्ति॑ ।  
यदे॒त ऊ॒र्ध्वा कॢ॒प्तास् स्तोमा॒ भव॑न्ति ।
कॢ॒प्ता ए॒व सु॑व॒र्गँल् लो॒कँय् य॑न्ति ।
उ॒भयो॑रेभ्यो लो॒कयोः᳚ कल्पते ।  
त्रि॒ꣳ॒शदे॒तास् त्रि॒ꣳ॒शद॑ख्षरा वि॒राड् ।
अन्नँ॑व्वि॒राट् ।
वि॒राजा + ए॒वान्नाद्य॒मव॑ रुन्धते ।  
अ॒ति॒रा॒त्राव् अ॒भितो॑ भवतो॒ ,
ऽन्नाद्य॑स्य॒ परि॑गृहीत्यै ॥ [14]
#### टीका
11अकॢप्ता वा इत्यादि ॥ उच्चावचस्तोमानां अह्नां उपायनात् एते अकॢप्ताः असंपन्ना एव सुवर्गं गच्छन्ति । तस्मादित ऊर्ध्वा एते स्तोमाश्चतुष्टोमात्मकाः कॢप्ता अव्यतिषक्ता भवाति चत्वारः । तेन यजमानाः कॢप्ता एव सुवर्गं लोकं गच्छन्ति । तस्तदुभयोर्लोकयोः त्रिंशद्रात्रं कल्पते सम्पन्नो भवतीति । त्रिंशदेता इत्यादि । गतम् । अतिरात्राभ्यां अन्नाद्यस्य परिग्रहः ॥

इति सप्तमे चतुर्थे तृतीयोनुवाकः ॥  


## अनुवाकः ४

### संयुक्तमन्त्रः
प्र॒जाप॑तिस्सुव॒र्गँल्लो॒कमै॒त्तन्दे॒वा येन॑येन॒ छन्द॒सानु॒ प्रायु॑ञ्जत॒ तेन॒ नाप्नु॑व॒न्त ए॒ता द्वात्रिꣳ॑शत॒ꣳ॒ रात्री॑रपश्य॒न्द्वात्रिꣳ॑शदख्षरानु॒ष्टुगानु॑ष्टुभ प्र॒जाप॑ति॒स्स्वेनै॒व छन्द॑सा प्र॒जाप॑तिमा॒प्त्वाभ्या॒रुह्य॑ सुव॒र्गँल्लो॒कमा॑य॒न्‌य ए॒वँव्वि॒द्वाꣳस॑ ए॒ता आस॑ते॒ द्वात्रिꣳ॑शदे॒ता द्वात्रिꣳ॑शदख्षरानु॒ष्टुगानु॑ष्टुभ प्र॒जाप॑ति॒स्स्वेनै॒व छन्द॑सा प्र॒जाप॑तिमा॒प्त्वा श्रिय॑ङ्गच्छन्ति [15]  
श्रीर्‌हि म॑नु॒ष्य॑स्य सुव॒र्गो लो॒को द्वात्रिꣳ॑शदे॒ता द्वात्रिꣳ॑शदख्षरानु॒ष्टुग्वाग॑नु॒ष्टुफ्सर्वा॑मे॒व वाच॑माप्नुवन्ति॒ सर्वे॑ वा॒चो व॑दि॒तारो॑ भवन्ति॒ सर्वे॒ हि श्रिय॒ङ्गच्छ॑न्ति॒ ज्योति॒र्गौरायु॒रिति॑

### मन्त्रः
प्र॒जाप॑तिस् सुव॒र्गँल् लो॒कमै᳚त् ।
तन्दे॒वा येन॑येन॒ छन्द॒सानु॒ प्रायु॑ञ्जत ।
तेन॒ नाप्नु॑वन्न् ।  
त ए॒ता द्वात्रिꣳ॑शत॒ꣳ॒ रात्री॑रपश्यन् ।
द्वात्रिꣳ॑शदख्षरानु॒ष्टुक् ।
आनु॑ष्टुभ प्र॒जाप॑तिः ।
स्वेनै॒व छन्द॑सा प्र॒जाप॑तिम् आ॒प्त्वाऽभ्या॒रुह्य॑ सुव॒र्गँल् लो॒कम् आ॑यन्‌ ।  
य ए॒वँव्वि॒द्वाꣳस॑ ए॒ता आस॑ते॒
द्वात्रिꣳ॑शदे॒ताः ।

द्वात्रिꣳ॑शदख्षराऽनु॒ष्टुक् ।
आनु॑ष्टुभ प्र॒जाप॑तिः ।
स्वेनै॒व छन्द॑सा प्र॒जाप॑तिमा॒प्त्वा श्रिय॑ङ्गच्छन्ति [15]।  
श्रीर्‌हि म॑नु॒ष्य॑स्य सुव॒र्गो लो॒कः ।
द्वात्रिꣳ॑शदे॒ताः ।
द्वात्रिꣳ॑शदख्षराऽनु॒ष्टुक् ।
वाग॑नु॒ष्टुफ् सर्वा॑म् ए॒व वाच॑म् आप्नुवन्ति ।  
सर्वे॑ वा॒चो व॑दि॒तारो॑ भवन्ति ।
सर्वे॒ हि श्रिय॒ङ्गच्छ॑न्ति ।
#### टीका
1अथ द्वात्रिंशद्रात्रो विधीयते - प्रजापतिरित्यादि ॥ स्वर्गं गतवन्तः प्रजापतिं नाप्नुवन् । ते देवा येनयेन छन्दसा गायत्र्यादिना प्रजापतिमनुप्रायुञ्जत प्रयुज्यमानेन येन प्रजापतिमुपासीदन् तेन सर्वेणापि न प्रजापतिमाप्नुवन् स्वर्गं च नागच्छन् । त एता इत्यादि । गतम् । आनुष्टुभः प्रजापतिरिति । सर्वविकल्पात्मकत्वात् तस्य । अनुष्टुप्छब्द उत्सादिः । स्वेनैवेति । प्राजापत्येनाभ्यारुह्य उपरि गत्वा । एता आसत इति । द्वात्रिंशतं रात्रीः । द्वात्रिंशदेता इत्यादि । गतम् । सर्वेऽपि यजमानाः वाचो वदितारो वाग्मिनो भवन्ति । यस्मात्सर्वेऽपि श्रीमन्तो भवन्ति अनेन द्वात्रिंशद्रात्रेण ॥

### संयुक्तमन्त्रः
ज्योति॒र्गौरायु॒रिति॑ त्र्य॒हा भ॑वन्ती॒यँव्वाव ज्योति॑र॒न्तरि॑ख्ष॒ङ्गौर॒सावायु॑रि॒माने॒व लो॒कान॒भ्यारो॑हन्त्यभिपू॒र्वन्त्र्य॒हा भ॑वन्त्यभिपू॒र्वमे॒व सु॑व॒र्गँल्लो॒कम॒भ्यारो॑हन्ति

### मन्त्रः
ज्योति॒र्गौरायु॒रिति॑ त्र्य॒हा भ॑वन्ति ।
इ॒यँव् वाव ज्योति॑र् अ॒न्तरि॑ख्ष॒ङ् गौर॒सावायु॑र् इ॒माने॒व लो॒कान॒भ्यारो॑हन्ति ।  

अ॒भि॒पू॒र्वन् त्र्य॒हा भ॑वन्ति ।
अ॒भि॒पू॒र्वमे॒व सु॑व॒र्गँल् लो॒कम् अ॒भ्यारो॑हन्ति ।
#### टीका
2ज्योतिरित्यादिना अह्नां कॢप्तिं दर्शयति । ज्योतिरादय उक्ताः । त्र्यहा इति । एतस्य प्रतीचस्त्र्यहस्य त्रिरात्रयोश्च पृथग्वचनान्नवत्र्यहा इति गम्यते । इयमित्यादि । व्याख्यातम् ।

### संयुक्तमन्त्रः
बृहद्रथन्त॒राभ्याँ᳚य्यन्ति [16]  
इ॒यँव्वाव र॑थन्त॒रम॒सौ बृ॒हदा॒भ्यामे॒व य॒न्त्यथो॑ अ॒नयो॑रे॒व प्रति॑ तिष्ठन्त्ये॒ते वै य॒ज्ञस्या᳚ञ्ज॒साय॑नी स्रु॒ती ताभ्या॑मे॒व सु॑व॒र्गँल्लो॒कँय्य॑न्ति॒

### मन्त्रः
बृ॒ह॒द्र॒थ॒न्त॒राभ्याँ᳚य् यन्ति [16]।  
इ॒यँव् वाव र॑थन्त॒रम् अ॒सौ बृ॒हत् ।
आ॒भ्यामे॒व य॒न्ति  
अथो॑ अ॒नयो॑रे॒व प्रति॑ तिष्ठन्ति ।
ए॒ते वै य॒ज्ञस्या᳚ञ्ज॒साय॑नी स्रु॒ती ।
ताभ्या॑मे॒व सु॑व॒र्गँल्लो॒कँय्य॑न्ति ।

#### टीका
3बृहद्रथन्तराभ्यामित्यादि । । गतम् ॥ +++( सम्पादकटिप्पणिः - विस्तृतं व्याख्यानमन्यत्र मृग्यम्। )+++

### संयुक्तमन्त्रः
परा᳚ञ्चो॒ वा ए॒ते सु॑व॒र्गँल्लो॒कम॒भ्यारो॑हन्ति॒ ये परा॑चस्त्र्य॒हानु॑प॒यन्ति॑ प्र॒त्यङ्त्र्य॒हो भ॑वति॒ प्र॒त्यव॑रूढ्या॒ अथो॒ प्रति॑ष्ठित्या उ॒भयो᳚र्लो॒कयोर्‌॑ऋ॒द्ध्वोत्ति॑ष्ठन्ति॒

### मन्त्रः
परा᳚ञ्चो॒ वा ए॒ते सु॑व॒र्गँल्लो॒कम॒भ्यारो॑हन्ति॒ ।
ये परा॑चस् त्र्य॒हान् उ॑प॒यन्ति॑ ।  
प्र॒त्यङ्त्र्य॒हो भ॑वति॒ प्र॒त्यव॑रूढ्या॒ , अथो॒ प्रति॑ष्ठित्यै ।
उ॒भयो᳚र् लो॒कयोर्‌॑ ऋ॒द्ध्वा + उत्ति॑ष्ठन्ति ।
#### टीका
4पराञ्च इत्यादि ॥ ऊर्ध्वानेव ये सर्वान् त्र्यहानुपयन्ति ते पराञ्च एव स्वर्गमभ्यारोहेयुः । तस्मादन्त्यः त्र्यहः प्रत्यङ् प्रत्यावृत्तो भवति । तत्प्रत्यवरूढ्यै प्रतिष्ठित्यै च भवति । उभयोरिति । नवभिरमुत्र एकेनात्र ऋद्धिं प्राप्य उत्तिष्ठन्ति यज्ञादुछ्रिता भवन्ति ॥

### संयुक्तमन्त्रः
द्वात्रिꣳ॑शदे॒तास्तासाँ॒य्यास्त्रि॒ꣳ॒शत्त्रि॒ꣳ॒शद॑ख्षरा वि॒राडन्नँ॑व्वि॒राड्वि॒राजै॒वान्नाद्य॒मव॑ रुन्धते॒ ये द्वे अ॑होरा॒त्रे ए॒व ते उ॒भाभ्याꣳ॑ रू॒पाभ्याꣳ॑ सुव॒र्गँल्लो॒कँय्य॑न्त्यतिरा॒त्राव॒भितो॑ भवत॒ परि॑गृहीत्यै ॥ [17]  

### मन्त्रः
द्वात्रिꣳ॑शदे॒ताः ।
तासाँ॒य् यास् त्रि॒ꣳ॒शत्त्रि॒ꣳ॒शद॑ख्षरा वि॒राड् , अन्नँ॑व् वि॒राड् ,
वि॒राजा + ए॒वान्नाद्य॒मव॑ रुन्धते॒ ।  
ये द्वे अ॑होरा॒त्रे ए॒व ते उ॒भाभ्याꣳ॑ रू॒पाभ्याꣳ॑ सुव॒र्गँल्लो॒कँय्य॑न्ति ।
अ॒ति॒रा॒त्राव॒भितो॑ भवत॒ परि॑गृहीत्यै ॥ [17]  
#### टीका
5द्वात्रिंशदेता इत्यादि ॥ द्वात्रिंशत्संख्यानां रात्रीणां मध्ये त्रिंशतां विराड्रूपत्वादन्नावरोधः । अथेतरे द्वे अहोरात्ररूपे तस्मादस्य द्वात्रिंशद्रात्रस्य स्वे रूपे विराट् अहोरात्रलक्षणं च । तेन अहोरात्राभ्यां स्वर्गं गच्छन्ति । अतिरात्रावभितो भवतः परिग्रहाय । कस्य? विशेषावचनात् स्वर्गस्य । 'हेमन्तशिशिरावहोरात्रे च' इति नपुंसकत्वम् ॥

इति सप्तमे चतर्थे चतुर्थोनुवाकः ॥  

## अनुवाकः ५

### संयुक्तमन्त्रः
द्वे वाव दे॑वस॒त्त्रे द्वा॑दशा॒हश्चै॒व त्र॑यस्त्रिꣳशद॒हश्च॒ य ए॒वँव्वि॒द्वाꣳस॑स्त्रयस्त्रिꣳशद॒हमास॑ते सा॒ख्षादे॒व दे॒वता॑ अ॒भ्यारो॑हन्ति॒ यथा॒ खलु॒ वै श्रेया॑न॒भ्यारू॑ढ का॒मय॑ते॒ तथा॑ करोति॒ यद्य॑व॒विध्य॑ति॒ पापी॑यान्भवति॒ यदि॒ नाव॒विध्य॑ति स॒दृङ्य ए॒वँव्वि॒द्वाꣳस॑स्त्रयस्त्रिꣳशद॒हमास॑ते॒ वि पा॒प्मना॒ भ्रातृ॑व्ये॒णा व॑र्तन्ते

### मन्त्रः
द्वे वाव दे॑वस॒त्त्रे द्वा॑दशा॒हश्चै॒व त्र॑यस्त्रिꣳशद॒हश्च॑ ।
य ए॒वँव् वि॒द्वाꣳस॑स् त्रयस्त्रिꣳशद॒हम् आस॑ते , सा॒ख्षादे॒व दे॒वता॑ अ॒भ्यारो॑हन्ति ।  
#### टीका
1अथ त्रयस्त्रिंशद्रात्राः । तत्र प्रथमः प्रस्तूयते - द्वे ववेत्यादि ॥ देवसत्रे देवानां प्रधानभूते अभिमते सत्रे अत एव देवप्राप्तौ मुख्यसाधनभूते तस्मादेतेन त्रयस्त्रिंशदहेन साक्षादव्यवधानेन देवता अभ्यारोहन्ति सर्वपापनिवृत्तिहेतुत्वात् अस्य । 'गतिर्गतौ' इति पूर्वस्य निपातः, समासश्च ।

### मन्त्रः
यथा॒ खलु॒ वै श्रेया॑न् अ॒भ्यारू॑ढ का॒मय॑ते॒ , तथा॑ करोति।
यद्य॑व॒विध्य॑ति॒ पापी॑यान् भवति ।
यदि॒ नाव॒विध्य॑ति स॒दृङ् ।  
य ए॒वँव् वि॒द्वाꣳस॑स् त्रयस्त्रिꣳशद॒हम् आस॑ते॒ , वि पा॒प्मना॒ भ्रातृ॑व्ये॒णा ऽऽव॑र्तन्ते ।
#### टीका
तदेवाह - यथा खल्वित्यादि । यथा लोके कश्चित्छ्रेयान् पुरुषः अभ्यारूढः कामयते पुनरप्युच्छ्रितो भवितुं कामयते तथा च करोति तदनुरूपं च यागादि कर्मारभते तथा कुर्वन्नसौ यद्यवविध्यति तन्निर्वहणाशक्तौ यद्यवहीयते पापीयान् पापतरो भवति श्रेयानेव स्यात् । अथ यदि कश्चिन्नावविध्यति सदृङ् समानरूप एव स्यात् नोत्कर्षलाभः, प्रमादसम्भावनया निर्दोषत्वनिश्चयाभावात् । त्रयस्त्रिंशदहस्तु तमपि दोषं निवर्तयतीति भ्रातृव्यभूतेन सर्वेण पाप्मना व्यावर्तन्ते व्यावृत्तिं गच्छन्ति । तस्मादनेन साक्षाद्देवता अभ्यारोहत्येवेति स्तुत्या विधीयते ॥

### संयुक्तमन्त्रः
अह॒र्भाजो॒ वा ए॒ता दे॒वा अग्र॒ आह॑रन्न् [18]  
अह॒रेकोऽभ॑ज॒ताह॒रेक॒स्ताभि॒र्वै ते प्र॒बाहु॑गार्ध्नुव॒न्‌य ए॒वँव्वि॒द्वाꣳस॑स्त्रयस्त्रिꣳशद॒हमास॑ते॒ सर्व॑ ए॒व प्र॒बाहु॑गृध्नुवन्ति॒ सर्वे॒ ग्राम॑णीय॒म्प्राप्नु॑वन्ति

### मन्त्रः
अह॒र्भाजो॒ वा ए॒ता दे॒वा अग्र॒ आह॑रन् [18]।  
अह॒रेकोऽभ॑ज॒ताह॒रेकः॑ ।
ताभि॒र् वै ते प्र॒बाहु॑गार्ध्नुवन्‌ ।  
#### टीका
2अहर्भाज इत्यादि ॥ एकमहरेको भजते इतरमितर इत्येकैकमहर्भजमाना देवा एताः त्रयस्त्रिंशतं रात्रीराहरन् । अहरेको भजताहरेकः इति वीप्सा विस्पष्टं दर्शयति । अथ ताभिस्ते प्रबाहुक्समं आर्ध्रुवन् सर्वे ।

### मन्त्रः
य ए॒वँव् वि॒द्वाꣳस॑स् त्रयस्त्रिꣳशद॒हमास॑ते॒ ,
सर्व॑ ए॒व प्र॒बाहु॑गृध्नुवन्ति ।
सर्वे॒ ग्राम॑णीय॒म् प्राप्नु॑वन्ति ।
#### टीका
य एवमित्यादि । गतम् । ग्रामणीयं सङ्घातस्य नेतृत्वम् । ब्राह्मणादित्वात् ण्यञ् । यस्येति लोपाभावश्छान्दसः । ङित्त्वादाद्युदात्तत्वम् ॥

### संयुक्तमन्त्रः
पञ्चा॒हा भ॑वन्ति॒ पञ्च॒ वा ऋ॒तव॑स्सँव्वथ्स॒र ऋ॒तुष्वे॒व सँ॑व्वथ्स॒रे प्रति॑ तिष्ठ॒न्त्यथो॒ पञ्चा᳚ख्षरा प॒ङ्क्ति पाङ्क्तो॑ य॒ज्ञ य॒ज्ञमे॒वाव॑ रुन्धते॒

### मन्त्रः
पञ्चा॒हा भ॑वन्ति ।
पञ्च॒ वा ऋ॒तव॑स्सँव्वथ्स॒रः ।
ऋ॒तुष्वे॒व सँ॑व्वथ्स॒रे प्रति॑ तिष्ठ॒न्ति ।  
अथो॒ पञ्चा᳚ख्षरा प॒ङ्क्तिः ।
पाङ्क्तो॑ य॒ज्ञः ।
य॒ज्ञमे॒वाव॑ रुन्धते ।
#### टीका
3पञ्चाहा इत्यादि ॥ अह्नां प्रदर्शनम् । पश्चाह उक्तः । आभिप्लाविका ज्योतिरादयः अन्त्येन विधिना गृह्यन्ते । सामर्थ्यान् चत्वारः पञ्चाहा भवन्ति, तथाभिमतसङ्ख्यापूरणात् । पञ्च वा ऋतव इत्यादि । व्याख्यातम् ॥

### संयुक्तमन्त्रः
त्रीण्या᳚श्वि॒नानि॑ भवन्ति॒ त्रय॑ इ॒मे लो॒का ए॒षु [19]  
ए॒व लो॒केषु॒ प्रति॑ तिष्ठ॒न्त्यथो॒ त्रीणि॒ वै य॒ज्ञस्ये᳚न्द्रि॒याणि॒ तान्ये॒वाव॑ रुन्धते विश्व॒जिद्भ॑वत्य॒न्नाद्य॒स्याव॑रुद्ध्यै॒ सर्व॑पृष्ठो भवति॒ सर्व॑स्या॒भिजि॑त्यै॒

### मन्त्रः
त्रीण्या᳚श्वि॒नानि॑ भवन्ति ।
त्रय॑ इ॒मे लो॒काः ।
ए॒ष्वे॑व लो॒केषु॒ प्रति॑ तिष्ठ॒न्ति [19]।  
#### टीका
4त्रीण्याश्विनानीत्यादि ॥ आश्विनेन शस्त्रेण लक्षितानि त्रीण्यहानि अतिरात्राख्यानि । आद्यं मध्यममन्त्यं च । तैः त्रिषु लोकेषु प्रतिष्ठिता भवन्ति त्रित्वान्वयात् ।

### मन्त्रः
अथो॒ त्रीणि॒ वै य॒ज्ञस्य + इ᳚न्द्रि॒याणि ।
तान्य् ए॒वाव॑ रुन्धते ।
#### टीका
अथो अपि च यज्ञस्येन्द्रियाणि त्रीणि ऋगादीनि गायत्रादीनि वा सवनानि तान्यवरुन्धते ।

### मन्त्रः
वि॒श्व॒जिद् भ॑वत्य् अ॒न्नाद्य॒स्याव॑रुद्ध्यै ।
सर्व॑पृष्ठो भवति॒ सर्व॑स्या॒भिजि॑त्यै ।
#### टीका
विश्वजित् मध्यममहः सर्वपृष्ठश्च भवति । तत्र विश्वज्जिद्धर्मतया अन्नाद्यावरोधः । सर्वपृष्ठत्वगुणेन सर्वस्य जयः । ततश्चत्रिषु पञ्चाहेषु व्यतीतेषु विश्वजित् अतिरात्रः तत एकाहः पञ्चाह इति (आद्यन्तातिरात्रौ) इत्थं त्रयोविंशतिरहानि भवन्ति ॥

### संयुक्तमन्त्रः
वाग्वै द्वा॑दशा॒हो यत्पु॒रस्ता᳚द्द्वादशा॒हमु॑पे॒युरना᳚प्ताँ॒व्वाच॒मुपे॑युरुप॒दासु॑कैषाँ॒व्वाख्स्या॑दु॒परि॑ष्टाद्द्वादशा॒हमुप॑ यन्त्या॒प्तामे॒व वाच॒मुप॑ यन्ति॒ तस्मा॑दु॒परि॑ष्टाद्वा॒चा व॑दामो

### मन्त्रः
वाग्वै द्वा॑दशा॒हः ।
यत्पु॒रस्ता᳚द् द्वादशा॒हम् उ॑पे॒युर् , अना᳚प्ताँ॒व् वाच॒म् उपे॑युर्, उप॒दासु॑कैषाँ॒व् वाख्स्या॑त् ।  

उ॒परि॑ष्टाद् द्वादशा॒हमुप॑ यन्ति ।
आ॒प्तामे॒व वाच॒मुप॑ यन्ति ।
तस्मा॑द् उ॒परि॑ष्टाद् वा॒चा व॑दामः ।
#### टीका
5अथ द्वादशाहः परिशिष्यते, विधातुमाह - वाग्वा इत्यादि ॥ तद्धेतुत्वात्ताच्छब्द्यम् । विश्वजितोतिरात्रात् पुरस्ताद्यदि द्वादशाहमुपेयुः अनाप्तां अपर्याप्तां मन्त्रैः क्षीणां उपेयुः । ततश्चोपदासुका उपक्षयशीला यजमानानां वाक् स्यात् । छान्दस उकञ् । तस्मादुपरिष्टादेव द्वादशाहमुपयन्ति । आप्तामेव वाचमुपयन्ति । तस्मात् उपरिष्टात् ऊर्ध्वं नाभेर्वर्तमानतया उच्छ्रिततया सर्वेऽपि वयं वदामः ॥

### संयुक्तमन्त्रः
ऽवान्त॒रम् [20]  
वै द॑शरा॒त्रेण॑ प्र॒जाप॑ति प्र॒जा अ॑सृजत॒ यद्द॑शरा॒त्रो भव॑ति प्र॒जा ए॒व तद्यज॑मानास्सृजन्त ए॒ताꣳ ह॒ वा उ॑द॒ङ्कश्शौ᳚ल्बाय॒नस्स॒त्त्रस्यर्द्धि॑मुवाच॒ यद्द॑शरा॒त्रो यद्द॑शरा॒त्रो भव॑ति स॒त्त्रस्यर्द्ध्या॒ अथो॒ यदे॒व पूर्वे॒ष्वह॑स्सु॒ विलो॑म क्रि॒यते॒ तस्यै॒वैषा शान्ति॑

### मन्त्रः
अ॒वा॒न्त॒रँव् वै [20]  द॑शरा॒त्रेण॑ प्र॒जाप॑ति प्र॒जा अ॑सृजत ।
यद्द॑शरा॒त्रो भव॑ति प्र॒जा ए॒व तद्यज॑मानास् सृजन्ते ।  
ए॒ताꣳ ह॒ वा उ॑द॒ङ्कश् शौ᳚ल्बाय॒नस् स॒त्त्रस्य + ऋद्धि॑मुवाच॒ यद् द॑शरा॒त्रः ।  
यद् द॑शरा॒त्रो भव॑ति स॒त्त्रस्यर्द्ध्यै᳚ ।
अथो॒ यदे॒व पूर्वे॒ष्व् अह॑स्सु॒ विलो॑म क्रि॒यते॒ , तस्यै॒वैषा शान्तिः॑ ।
#### टीका
6इदानीं द्वादशाहीयं दशरात्रमुपादित्समानः स्तौति - अवान्तरमित्यादि ॥ द्वादशाहावयवभूतेन दशरात्रेणेत्यर्थः । पुनरपि स्तौति - तामित्यादि । शुल्बस्य उदङ्को नाम पुत्र एतामेव दशरात्रात्मिकां सत्रस्य द्वादशाहस्य ऋद्धिं सत्रफलस्य वाचस्स्समृद्विं समृद्धिहेतुमुवाच । यद्वा - सत्रस्य त्रयस्त्रिंशद्रात्रस्य ऋद्धिं फलसमृद्धिहेतुं एतद्दशरात्रमुवाच तस्माद्दशरात्रः सत्रस्य ऋद्ध्यै भवति । अथो अपि च यत्पूर्वेष्वहस्सु प्रमादाद्विलोम विगुणं क्रियते तस्य शान्तिरेषैवेति वेदितव्यम् ॥

### संयुक्तमन्त्रः
र्द्व्यनी॒का वा ए॒ता रात्र॑यो॒ यज॑माना विश्व॒जिथ्स॒हाति॑रा॒त्रेण॒ पूर्वा॒ष्षोड॑श स॒हाति॑रा॒त्रेणोत्त॑रा॒ष्षोड॑श॒ य ए॒वँव्वि॒द्वाꣳस॑स्त्रयस्त्रिꣳशद॒हमास॑त॒ ऐ॑षा᳚न्द्व्यनी॒का प्र॒जा जा॑यतेऽतिरा॒त्राव॒भितो॑ भवत॒ परि॑गृहीत्यै ॥ [21]  

### मन्त्रः
द्व्य॒नी॒का वा ए॒ता रात्र॑यो॒ यज॑माना विश्व॒जित् ।
स॒हाति॑रा॒त्रेण॒ पूर्वा॒ष् षोड॑श , स॒हाति॑रा॒त्रेणोत्त॑रा॒ष् षोड॑श ।   
य ए॒वँव् वि॒द्वाꣳस॑स् त्रयस्त्रिꣳशद॒हमास॑त॒ , ऐ॑षा᳚न् द्व्यनी॒का प्र॒जा जा॑यते ।
अतिरा॒त्राव॒भितो॑ भवत॒ परि॑गृहीत्यै ॥ [21]  
####  टीका
7'द्व्यनीका इत्यादि ॥ द्व्यनीकाः द्विव्यूहा । निरुदकादित्वादुतरपदान्तोदात्तत्वम् । तत्रातिरात्रादिषोडशक आद्यो व्यूहः । अतिरात्रान्त अन्यो व्यूहः । तयोरन्तर्विश्वजिदतिरात्रः यजमानात्मा । तदिदमाह - यजमाना विश्वजिदित्यादि । द्व्यनीका स्त्रीपुंसात्मकव्यूहद्वयवती प्रजा आजायते सर्वतो जायते । अभितोऽतिरात्रौ सामर्थ्यात् उक्तानां कलानां परिग्रहाय भवतः ॥

इति सप्तमे चतुर्थे पञ्चमोनुवाकः ॥  

## अनुवाकः ६

### संयुक्तमन्त्रः
आ॒दि॒त्या अ॑कामयन्त सुव॒र्गँल्लो॒कमि॑या॒मेति॒ ते सु॑व॒र्गँल्लो॒कन्न प्राजा॑न॒न्न सु॑व॒र्गँल्लो॒कमा॑य॒न्त ए॒तꣳ ष॑ट्त्रिꣳशद्रा॒त्रम॑पश्य॒न्तमाह॑र॒न्तेना॑यजन्त॒ ततो॒ वै ते सु॑व॒र्गँल्लो॒कम्प्राजा॑नन्थ्सुव॒र्गँल्लो॒कमा॑य॒न्‌य ए॒वँव्वि॒द्वाꣳस॑ष्षट्त्रिꣳशद्रा॒त्रमास॑ते सुव॒र्गमे॒व लो॒कम्प्र जा॑नन्ति सुव॒र्गँल्लो॒कँय्य॑न्ति॒ ज्योति॑रतिरा॒त्रः [22]  
भ॒व॒ति॒ ज्योति॑रे॒व पु॒रस्ता᳚द्दधते सुव॒र्गस्य॑ लो॒कस्यानु॑ख्यात्यै

### मन्त्रः
आ॒दि॒त्या अ॑कामयन्त सुव॒र्गँल् लो॒कमि॑या॒मेति ।
ते सु॑व॒र्गँल् लो॒कन् न प्राजा॑न॒न्न सु॑व॒र्गँल् लो॒कमा॑यन् ।  
त ए॒तꣳ ष॑ट्त्रिꣳशद् रा॒त्रम् अ॑पश्यन् । तमाह॑रन् । तेना॑यजन्त । ततो॒ वै ते सु॑व॒र्गँल् लो॒कम् प्राजा॑नन्थ्सुव॒र्गँल् लो॒कमा॑यन् ।‌  
य ए॒वँव् वि॒द्वाꣳस॑ष् षट्त्रिꣳशद्रा॒त्रमास॑ते सुव॒र्गमे॒व लो॒कम् प्र जा॑नन्ति ,  सुव॒र्गँल् लो॒कँय् य॑न्ति । ज्योति॑रतिरा॒त्रः भ॑वति ।[22]  
ज्योति॑रे॒व पु॒रस्ता᳚द् दधते सुव॒र्गस्य॑ लो॒कस्यानु॑ख्यात्यै ।
#### टीका
1अथ षट्त्रिंशद्रात्रो विधीयते - आदित्या इत्यादि ॥ गतम् । ते सुवर्गं लोकं न प्रजानन् न चागच्छन् । ज्योतिरित्यादि । व्याख्यातम् ॥

### संयुक्तमन्त्रः
षड॒हा भ॑वन्ति॒ षड्वा ऋ॒तव॑ ऋ॒तुष्वे॒व प्रति॑ तिष्ठन्ति च॒त्वारो॑ भवन्ति॒ चत॑स्रो॒ दिशो॑ दि॒ख्ष्वे॑व प्रति॑ तिष्ठ॒न्त्य्

### मन्त्रः
षड॒हा भ॑वन्ति । षड्वा ऋ॒तवः॑ ।
ऋ॒तुष्वे॒व प्रति॑ तिष्ठन्ति ।  
च॒त्वारो॑ भवन्ति ।
चत॑स्रो॒ दिशः॑ । दि॒ख्ष्वे॑व प्रति॑ तिष्ठ॒न्ति ।
#### टीका
2षडहा इति ॥ अभिप्लवाः । ते चोक्ताः । चत्वार इति । तेनातिरात्रेण सह पञ्चविंशतिः ॥
