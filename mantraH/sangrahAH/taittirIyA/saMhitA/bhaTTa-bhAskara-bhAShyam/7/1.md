---
title: प्रपाठकः १
unicode_script: devanagari
---
## अनुवाकः १  एकाहेषु अग्निष्टोमविधिः
### संयुक्तमन्त्रः १
प्र॒जन॑न॒ञ्ज्योति॑र॒ग्निर्दे॒वता॑ना॒ञ्ज्योति॑र्वि॒राट्छन्द॑सा॒ञ्ज्योति॑र्वि॒राड्वा॒चो᳚ऽग्नौ सन्ति॑ष्ठते वि॒राज॑म॒भि सम्प॑द्यते॒ तस्मा॒त्तज्ज्योति॑रुच्यते

### मन्त्रः
प्र॒जन॑न॒ञ्ज्योतिः॑ ।

#### टीका
1षष्ठेन काण्डेन दीक्षाद्युदयनीयान्तोग्निष्टोमस्सगुणः प्रतिपादितः । स इदानीमिह विधीयते । पूर्वत्र हि कर्तव्यतामात्रमस्य विहितम् । अस्यैव गुणविकारास्सर्वसंस्था उत्तरा अत्यग्निष्टोमाद्यप्तोर्यामान्ताः । एतत्प्रकृतिकास्सर्वे विश्वजिदादय एकाहाः, द्विरात्रप्रभृतयश्चाहीनाः, द्वादशाहादीनि च सत्त्राणि । तत्र पूर्वप्रकरणशेषभूतं तद्गतमेव किञ्चिदारभ्यते । तत्र त्रिवृदादिस्तोमभेदनिबन्धनत्वात्तेषामह्नामहीनानां च विभागस्य । तेषां स्वरूपमुत्पत्तिं चाभिधास्यन् तन्निमित्तं चास्य ज्योतिरिति संज्ञां निर्वक्ष्यत् प्रथममनयैव संज्ञया इदमुपादाय विशिष्टफलसाधनत्वमस्य दर्शयतिप्रजनं ज्योतिरिति ।। एषां च सर्वविकारार्थतां द्योतयितुं काण्डभेदः । अस्य च सर्वप्रकृतितां सूचयितुं काण्डभेदेन पृथक्कारः कृतः । तत्राद्यमनुवाकत्रयं सौम्यम्, शिष्टमपि सर्वं काण्डं वैश्वदेवम् । प्रजननं सर्वासां प्रजानां जन्महेतुः, वक्ष्यति च - 'अग्निष्टोमेन वै प्रजापतिः प्रजा असृजत' इति । ज्योतिरग्निष्टोमः ।

### मन्त्रः
अ॒ग्निर्दे॒वता॑ना॒ञ्ज्योतिः॑ ।

#### टीका
ज्योतिष्ट्वं चास्येदानीं प्रतिपादयति - अग्निरिति । देवानां मध्ये अग्निर्ज्योतिः द्योतमानो भवति,

### मन्त्रः
वि॒राट्छन्द॑सा॒ञ्ज्योतिः॑ ।
#### टीका
छन्दसां मध्ये विराट् दशाक्षरा ज्योतिर्विराजमाना भवति।

### मन्त्रः
वि॒राड्वा॒चो᳚ऽग्नौ सन्ति॑ष्ठते ।

#### टीका
भवतामग्निविराजौ ज्योतिषी, किन्निमित्तमग्निष्टोमस्य ज्योतिष्ट्वमित्याह - विराड्वाच इत्यादि । वाचस्स्तोमलक्षणायास्सम्बन्धिन्यग्नावाग्नेये अग्निष्टोमाख्ये यज्ञायज्ञीये सामनि संस्थिते विराट् संतिष्ठते विराट्संख्या पूर्यते, 'वाचोग्नौ सन्तिष्ठते' इति तलवकारब्राह्मणम् ।

### मन्त्रः
वि॒राज॑म॒भि सम्प॑द्यते ।

#### टीका
तां च विराजं संपद्यमानामभि अग्निष्टोमोपि सम्पद्यते । 'अभिरभागे' इत्यभेः लक्षणे कर्मप्रवचनीयत्वम् ।

### मन्त्रः
तस्मा॒त्तज्ज्योति॑रुच्यते ।

#### टीका
यस्मादयं ज्योतिर्द्द्वयसंपत्त्यधीनोस्यात्मलाभः तस्मात्सोग्निष्टोमो ज्योतिरुच्यते । तत्र बहिष्पवमाने नव स्तोत्रिया त्रिवृद्वहिष्पवमान इति । पञ्चदशान्याज्यानि; तत्र षष्टिः स्तोत्रीयाः । पञ्चदशो माध्यन्दिनः पवमान इति पञ्चदश स्तोत्रीयाः । सप्तदशानि पृष्ठानि; तत्र अष्टषष्टिः स्तोत्रीयाः । सप्तदशार्भवः पवमान इति सप्तदश स्तोत्रीयाः । एकविंशमग्निष्टोमसामेति एकविंशतिः स्तोत्रीयाः । एवमग्निष्टोमस्य द्वादशस्तोत्रस्य नवतिशतं स्तोत्रीया भवन्ति । ताश्च दशभिर्ह्रियमाणाः शुद्धं भागं प्रयच्छन्तीति विराट्सम्पत्तिः, नैवमुक्थ्यादीनां दशके सम्पूर्णे समाप्तिरिति ।।
### संयुक्तमन्त्रः २
द्वौ स्तोमौ᳚ प्रातस्सव॒नँव्व॑हतो॒ यथा᳚ प्रा॒णश्चा॑पा॒नश्च॒ द्वौ माध्य॑न्दिन॒ꣳ॒ सव॑नँ॒य्यथा॒ चख्षु॑श्च॒ श्रोत्र॑ञ्च॒ द्वौ तृ॑तीयसव॒नँय्यथा॒ वाक्च॑ प्रति॒ष्ठा च॒ पुरु॑षसम्मितो॒ वा ए॒ष य॒ज्ञोऽस्थू॑रिः
यङ्काम॑ङ्का॒मय॑ते॒ तमे॒तेना॒भ्य॑श्ञुते॒ सर्व॒॒ ह्यस्थू॑रिणाभ्यश्ञु॒ते᳚ऽग्निष्टो॒मेन॒ वै प्र॒जाप॑ति प्र॒जा अ॑सृजत॒ ता अ॑ग्निष्टो॒मेनै॒व पर्य॑गृह्णा॒त्तासा॒म्परि॑गृहीतानामश्वत॒रोऽत्य॑प्रवत॒ तस्या॑नु॒हाय॒ रेत॒ आद॑त्त॒ तद्ग॑र्द॒भे न्य॑मा॒र्ट्तस्मा᳚द्गर्द॒भो द्वि॒रेता॒ अथो॑ आहु॒र्वड॑बाया॒न्न्य॑मा॒र्डिति॒ तस्मा॒द्वड॑बा द्वि॒रेता॒
[1]


### मन्त्रः
द्वौ स्तोमौ᳚ प्रा॒त॒स्स॒व॒नँव्व॑हतो॒,  यथा᳚ प्रा॒णश्चा॑पा॒नश्च॑ ।

#### टीका
2अथ के पुनस्ते स्तोमाः ? को वा यज्ञस्य तदुपकारः ? इत्याह - द्वावित्यादि ।। त्रिवृत्पञ्चदशौ प्रातस्सवनं धारयतः।
यथा प्राणापानौ पुरुषं धारयतः । जन्मकाल एवानेन संयुज्येते इति पूर्वभावित्वमेतयोः ।

### मन्त्रः
द्वौ माध्य॑न्दिन॒ꣳ॒सव॑नं॒  +++(वहतः)+++  यथा॒ चख्षु॑श्च॒ श्रोत्र॑ञ्च ।

#### टीका
द्वौ माध्यन्दिनं पञ्चदशसप्तदशौ वहत इत्येव,
यथा चक्षुश्च श्रोत्रं च पुरुषं वहतः । जननोत्तरकालं विषयग्रहणमेतयोर्भवतीति मध्यभावित्वमेतयोः ।

### मन्त्रः
द्वौ तृ॑तीयसव॒नम् +++(वहतः)+++,  यथा॒ वाक्च॑ प्रति॒ष्ठा च ।
#### टीका
द्वौ तृतीयसवनं वहतः सप्तदशैकविंशौ,
यथा वाक्च प्रतिष्ठा चादौ पुरुषं वहतः । वाक्प्रतिष्ठयोः स्वकार्यकरणसामर्थ्ये कतिपयदिवसव्यपगतौ भवत इति चरमभावित्वमेतयोः ।

### मन्त्रः
पुरु॑षसम्मितो॒ वा ए॒ष य॒ज्ञोऽस्थू॑रिः
#### टीका
यथा प्राणादिवृत्तित्वेऽविशिष्टेऽपि विशिष्टोपकारजनकतया प्राणापानादिषट्कं भिद्यते एवं सवनभेदेनोपकारविशेषजनकतया पञ्चदशसप्तदशयोरावृत्त्याऽवस्थानात् षट्त्वोपपत्तिस्स्तोमानाम् ।
यस्मादेवं तस्मादेष यज्ञः पुरुषसम्मितः पुरुषेण तुल्यः । उपमानपूर्वपदप्रकृतिस्वरत्वम्, 'तृतीया कर्मणि' इति वा । अस्थूरिः अग्निष्टोमः । शाखान्तरीयपाठे च इयमग्निष्टोमस्याख्या । सर्वं स्वर्गादिफलं अस्थूरिणाऽग्निष्टोमेन अभ्यश्नुते, न प्रजापतिमेव । अस्थूरित्वं चास्य 'द्वौ स्तोमौ प्रातस्सवनम्' इत्यादिना प्रतिपादितम् । तथा अस्थूरिः पृष्ठवाही स चतुर्भिः पादैर्युज्यमानः स्वकार्यवहनं करोति यथा गवादिः । अयं तु प्रतिसवनं द्वाभ्यां युज्यमानस्स्वकार्यं करोति यथा शिरोवाही पुरुषः । तस्मादेष पुरुषसम्मित इति । 'हि च' इति निघाताभावः, 'तिङि चोदात्तवति' इति गतेरनुदात्तत्वम्, समासश्च ।।


### मन्त्रः
यङ्काम॑ङ्का॒मय॑ते।
तमे॒तेना॒भ्य॑श्ञुते।
सर्व॒॒ ह्यस्थू॑रिणाभ्यश्ञु॒ते ।


### मन्त्रः
अ॒ग्नि॒ष्टो॒मेन॒ वै प्र॒जाप॑ति प्र॒जा अ॑सृजत ।
#### टीका
3अय यदुक्तं 'प्रजननं ज्योतिः' इति, तत्समर्थयते अग्निष्टोमेनेत्यादिना ।। अप्रजाताः प्रजा अजनयत्, प्रजाताश्च पर्यगृह्णात् विधेयीकृतवान् ।

### मन्त्रः
ता अ॒ग्नि॒ष्टो॒मेनै॒व पर्य॑गृह्णात् ।
#### टीका
अग्नेस्स्तोमो यज्ञायज्ञीयः, तदन्तः क्रतुरग्निष्टोमः 'अग्नेस्तुत्स्तोमसोमाः' इति षत्वम् ।

### मन्त्रः
तासा॒म्परि॑गृहीतानामश्वत॒रोऽत्य॑प्रवत ।
#### टीका
तासां परिगृहीतानां प्रजानां मध्ये अश्वतरोत्यप्रवत परिग्रहमतीत्यागच्छत् । ज्युङ् प्रुङ् प्लुङ् गतौ । अश्वायां गर्दभेनोत्पन्नोश्वतरः । 'वत्सोक्षाश्व' इत्यादिना ष्टरच् ।

### मन्त्रः
तस्या॑नु॒हाय॒ रेत॒ आद॑त्त ।
#### टीका
तस्यानुहायानुगम्य रेत आदत्त गृहीतवान् । ओहाङ् गतौ ।

### मन्त्रः
तद्ग॑र्द॒भे न्य॑मा॒र्ट्।
#### टीका
तद्रेतो गर्दभे न्यमार्ट् निसृष्टवान् । मृजेर्लङि तिपि 'मृजेर्वृद्धिः' इति वृद्धिः, व्रश्चादिना षत्वम्, तिपो हल्ङ्यादिलोपे कृते 'रात्सस्य' इति नियमादन्त्यस्य न संयोगान्तलोपः ।

### मन्त्रः
तस्मा᳚द्गर्द॒भो द्वि॒रेता।
#### टीका
तस्माद्गर्दभो द्विरेताः द्वयोर्गर्दभ्या बडबायाश्च प्रजायते इति कृत्वा द्विशक्तिकं रेतोस्येति द्विरेताः । 'परादिश्छन्दसि' इत्युत्तरपदाद्युदात्तत्वम् ।

### मन्त्रः
अथो॑ आहु॒र्वड॑बाया॒न्न्य॑मा॒र्डिति ।
#### टीका
अथो अन्ये बडबायामश्वायां न्यमार्डित्याहुः ।

### मन्त्रः
तस्मा॒द्वड॑बा द्वि॒रेता ।
#### टीका
तस्माद्बडबा द्विरेता द्वाभ्यामश्वगर्दभाभ्यां प्रजायते इति कृत्वा द्वे रेतसी अस्मा[स्मि]न्निषिच्येते इति द्विरेताः ।

### संयुक्तमन्त्रः ३
अथो॑ आहु॒रोष॑धीषु [2] न्य॑मा॒र्डिति॒ तस्मा॒दोष॑ध॒योऽन॑भ्यक्ता रेभ॒न्त्यथो॑ आहु प्र॒जासु॒ न्य॑मा॒र्डिति॒ तस्मा᳚द्य॒मौ जा॑येते॒ तस्मा॑दश्वत॒रो न प्र जा॑यत॒ आत्त॑रेता॒ हि तस्मा᳚द्ब॒र्‌हिष्यन॑वकॢप्तस्


### मन्त्रः
अथो॑ आ॒हु॒रोष॑धीषु न्य॑मा॒र्डिति ।
#### टीका
अथो अन्ये ओषधीषु न्यमार्डित्याहुः । 'ओषधेश्च विभक्तौ' इति दीर्घः ।

### मन्त्रः
तस्मा॒दोष॑ध॒योऽन॑भ्यक्ता रेभन्ति ।
#### टीका
तस्मादोषधयोऽनभ्यक्ता अकृतमैथुना रेभन्ति जगति । प्रथने रेभशब्दः ।

### मन्त्रः
अथो॑ आ॒हु॒ प्र॒जासु॑ न्य॑मा॒र्डिति ।
#### टीका
अथापरे प्रजासु न्यमार्द्धित्याहुः ।

### मन्त्रः
तस्मा᳚द्य॒मौ जा॑येते ।
#### टीका
तस्माद्यमौ प्रजासु प्रजायेते, रेतोद्वयस्य विद्यमानत्वात् ।

### मन्त्रः
तस्मा॑दश्वत॒रो न प्र जा॑यत ।
#### टीका
तस्मादश्वतरो न प्रजायते इति यस्मात्तस्मादनुहाय रेत आदत्ते इति प्रकृतेनान्वीयते ।

### मन्त्रः
आत्त॑रेता॒ हि तस्मा᳚द्ब॒र्‌हिष्यन॑वकॢप्तः ।

#### टीका
तदेवाह - आत्तरेता हीति । हेतौ हिशब्दः । तस्मादेव बर्हिषि यज्ञे अश्वतरोनवकॢप्तः दक्षिणादौ योग्यतां न भजते, आत्तरेतस्त्वेनासारत्वात् ।।

### संयुक्तमन्त्रः ४
सर्ववेद॒से वा॑ स॒हस्रे॒ वाव॑कॢ॒प्तोऽति॒ ह्यप्र॑वत॒
य ए॒वँव्वि॒द्वान॑ग्निष्टो॒मेन॒ यज॑ते॒ प्राजा॑ता प्र॒जा ज॒नय॑ति॒ परि॒ प्रजा॑ता गृह्णाति॒ तस्मा॑दाहुर्ज्येष्ठय॒ज्ञ इति॑ [3]

### मन्त्रः
स॒र्व॒वे॒दसे वा᳚।
#### टीका
4सर्ववेदस इत्यादि ।। सर्वाणि वेदांसि अस्मिन्देयानीति सर्ववेदसं सर्वस्वदानम् 'अनसन्तात्' इत्यच्समासान्तः । यद्वा - सर्वधनवत्सर्ववेदसं, अर्शआदिनाऽच्समासान्तः ।

### मन्त्रः
स॒हस्रे॑  वाऽव॑क्ल्प्तः।
#### टीका
सहस्रदक्षिणत्वात्सहस्रमित्युपचारः, तत्रावकॢप्तः देय एव । गतिरनन्तरः ' इति गतेः प्रकृतित्वरत्वम् ।

### मन्त्रः
अति॒ ह्यप्र॑वत ।
#### टीका
हेतुमाह - अति ह्यप्रवतेति । 'हि च' इति निघातप्रतिषेधः । अयं च बर्हिष्यनवकॢप्तत्वे इतरत्र प्रदेयत्वे हेतुः । अग्निष्टोमदक्षिणाभूतगवादिसकाशात् निष्क्रान्तत्वात् तत्र तावदनवकॢप्तः सोयं 'गौश्चाश्वतरश्च' इति प्रकृतावाम्नानात् इह च प्रतिषिद्धत्वात् साप्तदश्यवत् विकृत्यर्थो भवति । तदिदमुक्तं - अति ह्यप्रवतेति । प्राकृतीर्दक्षिणा अतीत्य गतोयं इदानीं विकृत्यर्थोपि यदि न स्यात् आम्नानवैयर्थ्यं स्यात् । प्रासंगिकोयमश्वतरस्य क्षेपः ।।

### संयुक्तमन्त्रः ५
य ए॒वँव्वि॒द्वान॑ग्निष्टो॒मेन॒ यज॑ते॒
प्र॒जाप॑ति॒र्वाव ज्येष्ठ॒स्स ह्ये॑तेनाग्रेऽय॑जत

### मन्त्रः
य ए॒वँव्वि॒द्वान्
#### टीका
5य एवमित्यादि ।।

### मन्त्रः
अ॒ग्नि॒ष्टो॒मेन॒ यज॑ते ।
#### टीका
तस्मादग्निष्टोमेन यजेतेति विधिरनुमीयते । 'चादिलोपे विभाषा' इति प्रथमा तिङ्विभक्तिर्न निहन्यते । तस्मादाहुरिति ।

### मन्त्रः
प्र॒जाप॑ति॒र्वाव ज्येष्ठः॑ ।
#### टीका
यस्मादेवं प्रजासृष्ट्यर्थं प्रजापतिरनेनायजत तस्मादिममग्निष्टोमं ज्येष्ठयज्ञमाहुः ज्येष्ठस्य प्रशस्तस्य प्रजापतेः यज्ञ इति कृत्वा । तदेवाह - प्रजापतिर्वावेत्यादि ।

### मन्त्रः
स ह्ये॑तेनाग्रेऽय॑जत ।
#### टीका
अग्र इतीदानीमधिकं स्यात्; तस्मादन्यथा व्याख्यायते - ज्येष्ठः प्रथमः ज्येष्ठश्चासौ यज्ञश्चेति ज्येष्ठयज्ञः । प्राथम्ये हेतुमाह - यस्मात्प्रजा- पतिरनेनाग्रे प्रथममयजत ततोन्यः क्रतुभिः अयष्ट तस्मात् अयं प्रथमो यज्ञानामासीदिति, यथोक्तं - 'एष वाव प्रथमो यज्ञो यज्ञानाम्' इति । इदमिदानीं किमर्थं प्रजापतिर्वाव ज्येष्ठ इति? नानेन ज्येष्ठपदं व्याख्यायते, अपि तर्हि? वृद्धतमत्वं प्रजापतेरुच्यते; यथाऽनेन कृतं तथाऽन्यैः कर्तव्यमिति प्रतिपादनार्थम् । तस्मादनेनानिष्ट्वा अन्येन विकारेण न यजेतेति । 'हि च' इति निघाताभावः ।।


### संयुक्तमन्त्रः ६
प्र॒जाप॑तिरकामयत॒ प्र जा॑ये॒येति॒ स मु॑ख॒तस्त्रि॒वृत॒न्निर॑मिमीत॒ तम॒ग्निर्दे॒वतान्व॑सृज्यत गाय॒त्री छन्दो॑ रथन्त॒रꣳसाम॑ ब्राह्म॒णो म॑नु॒ष्या॑णाम॒जप॑शू॒नान्तस्मा॒त्ते
मुख्या॑ मुख॒तो ह्यसृ॑ज्य॒न्त

### मन्त्रः
प्र॒जाप॑तिरकामयत ।
#### टीका-
6प्रजापतिरकामयतेत्यादि ।।

### मन्त्रः
प्र जा॑ये॒येति।
#### टीका
स्तोमानामुत्पत्तिरिहोच्यते । प्रासङ्गिकमग्न्यादीनाम् ।

 ### मन्त्रः
स मु॑ख॒तस्त्रि॒वृत॒न्निर॑मिमीत ।
#### टीका
त्रिवृतं नवस्तोत्रीयं स्तोमं मुखतो निरमिमीत । 'अपादाने चाहीयरुहोः' इति तसिः । त्र्यवयवास्तिस्रो वृत्तयोस्येति त्रिवृत्, त्रिचक्रादित्वादुत्तरपदान्तादोत्तत्वम् ।

### मन्त्रः
तम॒ग्निर्दे॒वतान्व॑सृज्यत ।
#### टीका
तमनु तेन सहाग्न्यादयोन्वसृज्यन्त । तृतीयार्थे अनोः कर्मप्रवचनीयत्वम् ।

### संयुक्तमन्त्रः ७
गा॒य॒त्री॒ छन्दः॑,
र॒थ॒न्त॒रꣳ साम,
ब्रा॒ह्म॒णो म॑नु॒ष्या॑णाम्,
अ॒ज प॑शू॒नाम्,

### मन्त्रः
तस्मा॒त्ते मुख्या॑ ।
#### टीका
मुख्याः प्रधाना इत्यर्थः । तमेव हेतुमाह -

### मन्त्रः
मुख॒तो ह्यसृ॑ज्य॒न्त ।
#### टीका
मुखत इति । मुखे भवत्वान्मुख्यस्य च प्रधानत्वात् । दिगादित्वाद्यत् । यतो हि यत् निर्मीयते तत्र भवति तत् । न हि निष्क्रमणमात्रं निर्माणमिति । पूर्ववन्निघाताभावः ।।


### संयुक्तमन्त्रः ८
उर॑सो बा॒हुभ्या᳚म्पञ्चद॒शन्निर॑मिमीत॒ तमिन्द्रो॑ दे॒वतान्व॑सृज्यत त्रि॒ष्टुप्छन्दो॑ बृ॒हत् [4] साम॑ राज॒न्यो॑ मनु॒ष्या॑णा॒मवि॑ पशू॒नान्तस्मा॒त्ते वी॒र्या॑वन्तो वी॒र्या᳚द्ध्यसृ॑ज्यन्त

### मन्त्रः
उर॑सो बा॒हुभ्या᳚म्पञ्चद॒शन्निर॑मिमीत ।
#### टीका
7उरसो बाहुभ्यां पञ्चदशं पञ्चदशस्तोत्रीयं निरमिमीत । 'स्तोमे डविधिः पञ्चदशाद्यर्थे' इति डः ।

### मन्त्रः
तमिन्द्रो॑ दे॒वतान्व॑सृज्यत ।
#### टीका-
ततस्त्विन्द्रादयोसृज्यन्त

### मन्त्रः
त्रि॒ष्टुप्छन्दः॑
बृ॒हथ्साम॑,
रा॒ज॒न्यो॑ मनु॒ष्या॑णाम्,
अवि॑ पशू॒नाम्

### मन्त्रः
तस्मा॒त्ते वी॒र्या॑वन्तः ।
#### टीका
वीर्यावन्तः । 'अन्येषामपि' इति दीर्घत्वम् ।

### मन्त्रः
वी॒र्या᳚द्ध्यसृ॑ज्यन्त ।
#### टीका
तमेव हेतुमाह - वीर्यादिति । वीर्यवतः स्थानादित्यर्थः । वीर्यवत्त्वातिशयप्रदर्शनार्थं ताच्छब्द्यम् । लुप्तमत्वर्थीयो वा ।।

### संयुक्तमन्त्रः ९
मध्य॒तस्स॑प्तद॒शन्निर॑मिमीत॒ तँव्विश्वे॑ दे॒वा दे॒वता॒ अन्व॑सृज्यन्त॒ जग॑ती॒ छन्दो॑ वैरू॒पꣳ साम॒ वैश्यो॑ मनु॒ष्या॑णा॒ङ्गाव॑ पशू॒नान्तस्मा॒त्त आ॒द्या॑ अन्न॒धाना॒द्ध्यसृ॑ज्यन्त॒ तस्मा॒द्भूयाꣳ॑सो॒ऽन्येभ्यो॒ भूयि॑ष्ठा॒ हि दे॒वता॒ अन्वसृ॑ज्यन्त

### मन्त्रः
मध्य॒तस्स॑प्तद॒शन्निर॑मिमीत ।
#### टीका
8मध्यत उदरात् सप्तदशस्तोत्रं निरमिमीत ।

### मन्त्रः
तँव्विश्वे॑ दे॒वा दे॒वता॒ अन्व॑सृज्यन्त ।
#### टीका
तमनु विश्वेदेवादयोन्वसृज्यन्त ।
### मन्त्रः
जग॑ती॒ छन्द,
वै॒रू॒पꣳ साम॑,
वैश्यो॑ मनु॒ष्या॑णाम्,

गाव॑ पशू॒नाम्
तस्मा॒त्ते
### मन्त्रः
आ॒द्या॑ अन्न॒धाना॒द्ध्यसृ॑ज्यन्त।
#### टीका
आद्या उपजीव्याः, कृष्यादीनां क्षीरादीनां च तदधीनत्वात् । तमेव हेतुमाह - अन्नधानादित्यादि । अन्नानि अशनामि धीयन्ते अस्मिन्नित्यन्नधानमुदरम् ।

### मन्त्रः
तस्मा॒द्भूयाꣳ॑ सो॒ऽन्येभ्यः॑
#### टीका
तस्माद्भूयांसो बहुतराः अन्येभ्यः उत्पन्नेभ्यः ।

### मन्त्रः
भूयि॑ष्ठा॒ हि दे॒वता॒ अन्वसृ॑ज्यन्त ।
#### टीका
तमेव हेतुमाह - यस्मात् भूयिष्ठाभिर्बहुतमाभिः देवताभिर्विश्वेदेवाख्याभिस्सहासृज्यन्त जगत्यादयः तस्मात् भूयांसोन्येभ्यः, अन्ये त्वेकैकामनूत्पन्ना इति नातिभूयांसः ।।

### संयुक्तमन्त्रः १०
प॒त्त ए॑कवि॒ꣳ॒शन्निर॑मिमीत॒ तम॑नु॒ष्टुप्छन्दः॑ [5]  
अन्व॑सृज्यत वैरा॒जꣳ साम॑ शू॒द्रो म॑नु॒ष्या॑णा॒मश्व॑ पशू॒नान्तस्मा॒त्तौ भू॑तसङ्क्रा॒मिणा॒वश्व॑श्च शू॒द्रश्च॒ तस्मा᳚च्छू॒द्रो य॒ज्ञेऽन॑वकॢप्तो॒ न हि दे॒वता॒ अन्वसृ॑ज्यत॒ तस्मा॒त्पादा॒वुप॑ जीवत प॒त्तो ह्यसृ॑ज्येताम्


### मन्त्रः
प॒त्त ए॑कवि॒ꣳ॒शन्निर॑मिमीत ।
#### टीका
9पत्तः पद्भ्यां एकविंशस्तोत्रीयं निरमिमीत । 'पद्दन्नः' इत्यादिना पद्भावः ।

### मन्त्रः
तम॑नु॒ष्टुप्छन्दः॑ [5]अन्व॑सृज्यत।
#### टीका
तमनुष्टुबादयोन्वसृज्यन्त ।

वै॒रा॒ज॒ꣳ साम॑,
शू॒द्रो म॒नुष्या॑णाम्,
अश्व॑ पशू॒नाम्,

तस्मा॒त्तौ भू॑तसङ्क्रा॒मिणौ᳚ ।
#### टीका
तौ भूतसंक्रामणौ विदितावेतावनन्तरोक्तावश्वशूद्रौ भूतानां संक्रामयितारौ वोढृत्वेन देशाद्देशान्तरं प्रापयतः कृष्यादिव्यापारद्वारा इत्यर्थः ।

### मन्त्रः
अश्व॑श्च शू॒द्रश्च॑ ।
#### टीका
वक्ष्यमाणः 'पत्तो ह्यसृज्येताम्' इति हेतुः अत्रापि द्रष्टव्यः ।

### मन्त्रः
तस्मा᳚च्छू॒द्रो य॒ज्ञेऽन॑वकॢप्तः ।
#### टीका
तस्मादेव शूद्रो यज्ञे सर्वात्मनाऽनवकॢप्तः ।

### मन्त्रः
न हि दे॒वता॒ अन्वसृ॑ज्यत ।
#### टीका
हेतुं चाह - न हीति । न ह्यश्वशूद्रौ देवताभिस्सहासृज्यत, एकविंशसृष्ट्यादौ देवतासृष्ट्यभावात् । नन्वश्वस्यापि समानमेतत् । सत्यम् । तस्य स्वयमेव सर्वदेवताधारत्वात् न देवताभिस्सह सृष्ट्यभावो यागायोग्यतामस्यावहतीति नूनं मन्यन्ते । यथोक्तं - 'तस्मादश्वे सर्वा देवता अन्वायत्ताः' इति ।

### मन्त्रः
तस्मा॒त्पादा॒वुप॑ जीवतः ।
#### टीका
तस्मात्पादावुपजीवत इति । स्वप्रयासाधीनजीवना इत्यर्थः ।

### मन्त्रः
प॒त्तो ह्यसृ॑ज्येताम् ।
#### टीका
कस्मादित्याह - पत्तो हीति ।।

### संयुक्तमन्त्रः ११
प्रा॒णा वै त्रि॒वृद॑र्धमा॒सा प॑ञ्चद॒श प्र॒जाप॑तिस्सप्तद॒शस्त्रय॑ इ॒मे लो॒का अ॒सावा॑दि॒त्य ए॑कवि॒ꣳ॒शः

### मन्त्रः
प्रा॒णा वै त्रि॒वृत् ।
#### टीका
10प्राणा वा इत्यादि ।। स्तोमानां स्तुतिः । नवत्वान्वयात्त्रिवृदादीनां प्राणादित्वेन स्तुतिः 'न व वै पुरुषे प्राणाः' इति ।

### मन्त्रः
अ॒र्ध॒मा॒सा प॑ञ्चद॒शः ।
#### टीका
अर्धमासाः पञ्चदशदिवसाः पञ्चदशः ।

### मन्त्रः
प्र॒जाप॑तिस्सप्तद॒शः ।
#### टीका
प्रजापतिः सप्तदशात्मा छन्दस्यः । यथा - 'यो वै सप्तदशम्' इत्यादि । यद्वा - प्रजोत्पत्तिहेतुत्वात्सप्तदशस्य प्रजापतित्वेन स्तुतिः ।

### मन्त्रः
त्रय॑ इ॒मे लो॒काः ।
#### टीका
सप्तदशेन प्रजापतिना त्रिभिश्च लोकैः सम्मितः ।

### मन्त्रः
अ॒सावा॑दि॒त्य ए॑कवि॒ꣳ॒शः ।
#### टीका
आदित्यः एकविंशत्यन्वयादेकविंशः स्तोमः ।।

### संयुक्तमन्त्रः १२
ए॒तस्मि॒न्वा ए॒ते श्रि॒ता ए॒तस्मि॒न्प्रति॑ष्ठिता॒ य ए॒वँव्वेदै॒तस्मि॑न्ने॒व श्र॑यत ए॒तस्मि॒न्प्रति॑ तिष्ठति ॥ [6]

### मन्त्रः
ए॒तस्मि॒न्वा ए॒ते श्रि॒ता ।
#### टीका
11एतस्मिन्नित्यादि ।। एवमनेन प्रकारेण एतस्मिन्नेतत्स्तोमचतुष्टयवत्यग्निष्टोमे एते प्राणादय आदित्यपर्यन्ताश्श्रिताः,

### मन्त्रः
ए॒तस्मि॒न्प्रति॑ष्ठिताः ।
#### टीका
एतस्मिन्नेव प्रतिष्ठिताः
अत्रैव नियतं वर्तन्ते, न कदाचिदिमं त्यजन्ति ।

### मन्त्रः
य ए॒वँव्वेदै॒तस्मि॑न्ने॒व श्र॑यत ।
#### टीका
एवं वेदिता एतस्मिन्नग्निष्टोमे श्रितः प्रतिष्ठितश्च भवति एतदनुष्ठानशीलो भवति ।।

इति सप्तमे प्रथमे प्रथमोनुवाकः ॥



## अनुवाकः २  तदङ्गत्रिवृदादिस्तोमाविधिः
### संयुक्तमन्त्रः १
प्रा॒त॒स्स॒व॒ने वै गा॑य॒त्रेण॒ छन्द॑सा त्रि॒वृते॒ स्तोमा॑य॒ ज्योति॒र्दध॑देति त्रि॒वृता᳚ ब्रह्मवर्च॒सेन॑ पञ्चद॒शाय॒ ज्योति॒र्दध॑देति पञ्चद॒शेनौज॑सा वी॒र्ये॑ण सप्तद॒शाय॒ ज्योति॒र्दध॑देति सप्तद॒शेन॑ प्राजाप॒त्येन॑ प्र॒जन॑नेनैकवि॒ꣳ॒शाय॒ ज्योति॒र्दध॑देति॒ स्तोम॑ ए॒व तथ्स्तोमा॑य॒ ज्योति॒र्दध॑दे॒त्यथो॒ स्तोम॑ ए॒व स्तोम॑म॒भि प्र ण॑यति


### मन्त्रः
प्रा॒त॒स्स॒व॒ने वै
#### टीका
1इदानीं पुरुषमिव प्राणाः त्रिवृदादयो यज्ञाङ्गसाहित्येन भवन्तीति प्रतिपादयितुमाह - प्रातस्सवन इत्यादि ।।

### मन्त्रः
गा॑य॒त्रेण॒ छन्द॑सा त्रि॒वृते॒ स्तोमा॑य॒ ज्योति॒र्दध॑देति ।
#### टीका
अयं यज्ञः प्रातस्सवने गायत्रोग छन्दसा त्रिवृत्सम्बन्धिना ज्योतिर्दीप्तिं दधत् त्रिवृते स्तोमाय गच्छति त्रिवृत्सकाशं गच्छति गायत्रत्वात्प्रातस्सवनस्य । गायत्र्येव गायत्रम् । 'छन्दसः प्रत्ययविधाने नपुंसके स्वार्थ उपसंख्यानम्' इत्ययम् । छन्दोग्रहणं सामनिवृत्त्यर्थम् । 'क्रियाग्रहणं कर्तव्यम्' इति कर्मणस्सम्प्रदानत्वम्।

### मन्त्रः
त्रि॒वृता᳚ ब्रह्मवर्च॒सेन॑ पञ्चद॒शाय॒ ज्योति॒र्दध॑देति ।
#### टीका
यावत्त्रिवृद्गायत्र्यन्वयाज्ज्योतिष्मान् भवति यज्ञः ततस्त्रिवृता ब्रह्मवर्चसनिमित्तेन ज्योतिर्दधत् पञ्चदशाय स्तोमायैति ।

### मन्त्रः
पञ्चद॒शेनौज॑सा वी॒र्ये॑ण सप्तद॒शाय॒ ज्योति॒र्दध॑देति ।
#### टीका
ओजोवीर्यहेतुना पञ्चदशेन ज्योतिर्दधत् सप्तदशायैति ।

### मन्त्रः
सप्तद॒शेन॑ प्राजाप॒त्येन॑ प्र॒जन॑नेनैकवि॒ꣳ॒शाय॒ ज्योति॒र्दध॑देति ।
#### टीका
ततः प्रजननहेतुना प्राजापत्येन सप्तदशेन ज्योतिर्दधत् एकविंशायैति ।

### मन्त्रः
स्तोम॑ ए॒व तथ्स्तोमा॑य॒ ज्योति॒र्दध॑दे॒ति ।
#### टीका
तस्मात्स्तोम एव भूत्वा ज्योतिर्दधदयं यज्ञः स्तोमायोत्तरस्मै एति ।

### मन्त्रः
अथो॒ स्तोम॑ ए॒व स्तोम॑म॒भि प्र ण॑यति ।
#### टीका
अथो अपि च अयमेव यज्ञः स्तोमे पञ्चदशादिके स्तोमं त्रिवृदादिकमभि प्रणयति आभिमुख्येन नयति अतस्स्तोमाधनिमस्य सर्वफलसाधनत्वामिति ।।

### संयुक्तमन्त्रः २
याव॑न्तो॒ वै स्तोमा॒स्ताव॑न्त॒ कामा॒स्ताव॑न्तो लो॒कास्ताव॑न्ति॒ ज्योतीꣳ॑ष्ये॒ताव॑त ए॒व स्तोमा॑ने॒ताव॑त॒ कामा॑ने॒ताव॑तो लो॒काने॒ताव॑न्ति॒ ज्योती॒ꣳ॒ष्यव॑ रुन्द्धे ॥ [7]

### मन्त्रः
याव॑न्तो॒ वै स्तोमाः᳚,  ताव॑न्त॒ कामाः᳚ , ताव॑न्तो लो॒काः , ताव॑न्ति॒ ज्योतीꣳ॑षि ।
#### टीका
2तदेवाह - यावन्त इत्यादि ।। यावन्तो यावत्परिमाणास्स्तोमाः
तावन्ति कामलोकज्योतींषि तत्रैव समाप्तानि ।
कामाः धनपुत्रादयः । लोकाः स्वर्गादयः । ज्योतींषि तेजांसि ब्रह्मवर्चसादीनि ।

### मन्त्रः
ए॒ताव॑त ए॒व स्तोमान्॑ ।
#### टीका
एतावत इत्यादि । एतावत्परिमाणान्यभिमतस्तोमादिनाऽरुन्धे लभते । एतत्स्तोमसाध्यानि सर्वाण्यपि एवमादीन्यवरुन्धे ।

### मन्त्रः-
ए॒ताव॑त॒ कामान्॑ ,
ए॒ताव॑तो लो॒कान् ,
ए॒ताव॑न्ति॒ ज्योती॒ꣳ॒ष्यव॑ रुन्द्धे ।
#### टीका
तदेवाह - एतावत इत्यादि । एतत्स्तोमसाध्यानि सर्वाण्यपि कामलोकज्योतींषि अवरुन्धे इत्यर्थः । कः? पूर्वानुवाकशेषत्वात् 'योग्निष्टोमेन यजते' इति गम्यते ।।

इति सप्तमे प्रथमे द्वितीयोनुवाकः ॥  


## अनुवाकः ३ अतिरात्रविधिः
### संयुक्तमन्त्रः १
ब्र॒ह्म॒वा॒दिनो॑ वदन्ति॒ स त्वै य॑जेत॒ यो᳚ऽग्निष्टो॒मेन॒ यज॑मा॒नोऽथ॒ सर्व॑स्तोमेन॒ यजे॒तेति

### मन्त्रः
ब्र॒ह्म॒वा॒दिनो॑ वदन्ति ।
#### टीका
1अधुना स्तोमान्तरयं निन्दन्विशिष्टरूपतामस्य ज्ञात्वैव यष्टव्यमनेनेति दर्शयितुमाह - ब्रह्मवादिन इत्यादि ।।

### मन्त्रः
स त्वै य॑जेत
#### टीका
स एव यष्टुमर्हति । 'अर्हे कृत्यतृचश्च' इति यजेर्लिङादि ।

### मन्त्रः
यो᳚ऽग्निष्टो॒मेन॒ यज॑मानोऽथ॒ सर्व॑स्तोमेन॒  यजे॒तेति॑ ।
#### टीका
इतः पूर्वं योग्निष्टोमेन यजमानस्सन् इदानीं सर्वस्तोमेन यजेत । 'शकि लिङ्च' इति द्वितीये पर्याये लिङ् । चतुष्टोमेनाप्यन्तरितेन सर्वस्तोमेन स्तोमानां याथात्म्यं विदित्वा अप्रमत्तो यष्टुं शक्नोतीति ब्रह्मवादिन आहुः । संहितायां तोरन्तलोपश्छान्दसः, उक्तं च प्रातिशाख्ये - 'तुनुपूर्व उदात्तयोर्वकारः' इति ।।

### संयुक्तमन्त्रः २
यस्य॑ त्रि॒वृत॑मन्त॒र्यन्ति॑ प्रा॒णाꣳस्तस्या॒न्तर्य॑न्ति प्रा॒णेषु॒ मेऽप्य॑स॒दिति॒ खलु॒ वै य॒ज्ञेन॒ यज॑मानो यजते॒

### मन्त्रः
यस्य॑ त्रि॒वृत॑मन्त॒र्यन्ति॑, प्रा॒णाꣳस्तस्या॒न्तर्य॑न्ति ।
#### टीका
2यस्येत्यादि ।। अन्तर्यन्ति प्रमादादुत्सृजन्ति । 'अन्तरपरिग्रहे' इति गतित्वात् 'तिङि चोदात्तवति' इति अन्तश्शब्दो निहन्यते, 'उदात्तवता तिङा' इति समासः,
प्राणान्यजमानस्योत्सृजन्ति विनाशयन्ति साम्यात् ।

### मन्त्रः
प्रा॒णेषु॒ मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।

#### टीका
ननु यद्यन्तरिताः प्राणाः प्रेप्सितस्य स्वर्गस्य का गतिरित्याह - प्राणेष्विति । न केवलं स्वर्ग एव अपि तु प्राणेष्वपि मे मम भागित्वमसत् अस्तीति खलु वै यज्ञेनानेन अग्निष्टोमेन यजमानो यजते सर्वेभ्यः कामेभ्योग्निष्टोम इति । यद्वा - प्राणेष्विति निमित्तसप्तमी । न केवलं स्वर्गार्थमेव, अपि तु प्राणार्थमपि ममायं यज्ञोस्तु इति यजमानो यजते, एवं सर्वत्र द्रष्टव्यम् ।।

### संयुक्तमन्त्रः ३
यस्य॑ पञ्चद॒शम॑न्त॒र्यन्ति॑
वी॒र्य॑न्तस्या॒न्तर्य॑न्ति वी॒र्ये॑ मेऽप्य॑स॒दिति॒ खलु॒ वै य॒ज्ञेन॒ यज॑मानो यजते  [8]

### मन्त्रः
यस्य॑ पञ्चद॒शम॑न्त॒र्यन्ति॑,
वी॒र्य॑न्तस्या॒न्तर्य॑न्ति,
वी॒र्ये॑ मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।
#### टीका
3वीर्यमिति ।। पञ्चदशस्य वीर्यस्थानादुत्पन्नत्वात् ।।


### संयुक्तमन्त्रः ४
यस्य॑ सप्तद॒शम॑न्त॒र्यन्ति॑,
प्र॒जान्तस्या॒न्तर्य॑न्ति प्र॒जाया॒म्मेऽप्य॑स॒दिति॒ खलु॒ वै य॒ज्ञेन॒ यज॑मानो यजते


### मन्त्रः
यस्य॑ सप्तद॒शम॑न्त॒र्यन्ति॑, प्र॒जान्तस्या॒न्तर्य॑न्ति,
प्र॒जाया॒म्मेऽप्य॑स॒दिति॑, खलु॒ वै य॒ज्ञेन॒ यज॑मानो यजते
#### टीका
4प्रजामिति ।। प्रजननसाधनत्वात्सप्तदशस्य ।।

### संयुक्तमन्त्रः ५
यस्यै॑कवि॒ꣳ॒शम॑न्त॒र्यन्ति॑ प्रति॒ष्ठान्तस्या॒न्तर्य॑न्ति प्रति॒ष्ठाया॒म्मेऽप्य॑स॒दिति॒ खलु॒ वै य॒ज्ञेन॒ यज॑मानो यजते

### मन्त्रः-
यस्यै॑कवि॒ꣳ॒शम॑न्त॒र्यन्ति॑,
प्रति॒ष्ठान्तस्या॒न्तर्य॑न्ति,
प्रति॒ष्ठाया॒म्मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।
#### टीका
5प्रतिष्ठामिति ।। एकविंशस्य पद्भ्यामुत्पन्नत्वात् ।।

### संयुक्तमन्त्रः ६
यस्य॑ त्रिण॒वम॑न्त॒र्यन्त्यृ॒तूꣳश्च॒ तस्य॑ नख्ष॒त्रिया᳚ञ्च वि॒राज॑म॒न्तर्य॑न्त्यृ॒तुषु॒ मेऽप्य॑सन्नख्ष॒त्रिया॑याञ्च वि॒राजीति॑ [9]  
खलु॒ वै य॒ज्ञेन॒ यज॑मानो यजते


### मन्त्रः
यस्य॑ त्रि॒ण॒वम॑न्त॒र्यन्ति॑,
#### टीका
6त्रिणवमिति ।। त्रीणि नवकानि परिमाणमस्येति पूर्ववत् डः । सप्तविंशस्तोत्रियस्त्रिणवः । 'पर्वूपदात्संज्ञायामगः' इति णत्वम् । ननु त्रिणवत्रयस्त्रिंशयोः चतुष्टोमेऽस्मिन् कः प्रसंगः । सत्यम्, एतयोरप्यन्तरयदोषश्रवणात् एतावप्यग्निष्टोमे ऋद्ध्या संपाद्याविति भावः । तत्कथमेतौ संपादितौ स्यातामिति? उच्यते -आज्यानि चत्वारि पञ्चदशान्नानि संभूय षष्टिस्स्तोत्रिया भवन्ति ताश्च द्वौ त्रिंशद्वर्गौ तत्रैकस्मात्तिस्र उद्ध्रियन्ते एताश्चेतरत्र दीयन्ते । एवमेतौ संपन्नावनन्तरितौ भवतः । ततश्च तदन्तरयदोषो न भविष्यतीति ।

### मन्त्रः
ऋ॒तूꣳश्च॒॑ तस्य॑, न॒ख्ष॒त्रिया᳚ञ्च॒  वि॒राज॑म॒न्तर्य॑न्ति,
ऋ॒तुषु॒  मेऽप्य॑सन्नख्ष॒त्रिया॑याञ्च वि॒राजीति॑ ,[9]
खलु॒ वै य॒ज्ञेन॒ यज॑मानो यजते।
#### टीका
ऋतूनिति । नक्षत्रसंख्यान्वयेन संवत्सरात्मकत्वात्त्रिणवस्य । ऋत्वन्तरये च सर्वपुरुषार्थलोपः । नक्षत्रियामिति । नक्षत्रसमूहात्मिकां विराजमन्तर्यन्ति । 'नक्षत्राद्घः' इति समूहे घः । सप्तविंशतिनक्षत्राणीति तिस्रो विराजो निवृतः एकैकाक्षरोनत्वात् । एकैव त्रिवत् त्रिपदा विराट् । त्रिणवत्वस्यान्तरये नक्षत्राण्येवान्तरितानि स्युः ततोस्य सर्वार्थलोपः । यद्वा - जीवितविषयत्वात् जन्मदिनानामावृत्त्या त्रिंशन्नक्षत्राणि भवन्तीति पूर्णा एव तिस्रो विराजः । तदन्तरये जीवितलोप इति ।।


### संयुक्तमन्त्रः ७
यस्य॑ त्रयस्त्रि॒ꣳ॒शम॑न्त॒र्यन्ति॑ दे॒वता॒स्तस्या॒न्तर्य॑न्ति दे॒वता॑सु॒ मेऽप्य॑स॒दिति॒ खलु॒ वै य॒ज्ञेन॒ यज॑मानो यजते

### मन्त्रः
यस्य॑ त्रयस्त्रि॒ꣳ॒शम॑न्त॒र्यन्ति॑ ।
#### टीका
7त्रयस्त्रिंशमिति ।। त्रयश्च त्रिंशच्च त्रयस्त्रिंशत्, 'त्रेस्त्रयः' इति त्रयसादेशः । तावत्यस्स्तोत्रियाः परिमाणमस्येति पूर्ववत् डः ।

### मन्त्रः
दे॒वता॒स्तस्या॒न्तर्य॑न्ति ।
दे॒वता॑सु॒ मेऽप्य॑स॒दिति॑, खलु॒ वै य॒ज्ञेन॒ यज॑मानो यजते
#### टीका
देवता इति । तासां त्रयस्त्रिंशत्वात् द्युपृथिव्यन्तरिक्षस्थानां प्रत्येकमेकादशत्वात् ।।


### संयुक्तमन्त्रः ८
यो वै स्तोमा॑नामव॒मम्प॑र॒मता॒ङ्गच्छ॑न्तँ॒व्वेद॑ पर॒मता॑मे॒व ग॑च्छति त्रि॒वृद्वै स्तोमा॑नामव॒मस्त्रि॒वृत्प॑र॒मो य ए॒वँव्वेद॑ पर॒मता॑मे॒व ग॑च्छति ॥ [10]


### मन्त्रः
यो वै स्तोमा॑नामव॒मम्,
प॑र॒मता॒ङ्गच्छ॑न्तँ॒व्वेद॑,  प॒र॒मता॑मे॒व  ग॑च्छति ।
#### टीका
8एवं सर्वप्रकृतिरग्निष्टोमः सगुणो विहितः । अथ विकृतीनामप्युदाहरणार्थं अतिरात्रो यज्ञक्रतूनां परमो विधीयते । यथोक्तं - 'अतिरात्रः परमो यज्ञक्रतूनाम्' इति । तदर्थं तद्गतं कंचिद्गुणविशेषं विधातुमाह - यो वा इत्यादि ।। अवमः अल्पः परमः उत्तमः ।

### मन्त्रः
त्रि॒वृद्वै स्तोमा॑नामव॒मस्त्रि॒वृत्प॑र॒मः,
#### टीका
यद्वा - अवमः आद्यः परमः अन्त्यस्त्रिवृत् स्तोमानामवमः सोतिरात्रे परमो भवतीति 'त्रिवृद्रथन्तरसन्धिः' इति सन्धिस्तोत्रस्य त्रिवृत्त्वात् ।

### मन्त्रः
य ए॒वँव्वेद॑ पर॒मता॑मे॒व ग॑च्छति ॥ [10] ]
#### टीका
एवं वेदिता परमतामुत्तमतां गच्छति । तस्मात् तथा कर्तव्यमिति शेषः । एवंगुणकोतिरात्रः कर्तव्य इति विधिरनुमीयते उपलक्षागत्वाच्च सर्वेऽप्येकाहा विहिता भवन्तीति ।।

इति सप्तमे प्रथमे तृतीयोनुवाकः ॥


## अनुवाकः ४ अहीनेषु द्विरात्रविधिः
### संयुक्तमन्त्रः १
अङ्गि॑रसो॒ वै स॒त्त्रमा॑सत॒ ते सु॑व॒र्गँल्लो॒कमा॑य॒न्तेषाꣳ॑ ह॒विष्माꣳ॑श्च हवि॒ष्कृच्चा॑हीयेता॒न्ताव॑कामयेताꣳ सुव॒र्गँल्लो॒कमि॑या॒वेति॒ तावे॒तन्द्वि॑रा॒त्रम॑पश्यता॒न्तमाह॑रता॒न्तेना॑यजेता॒न्ततो॒ वै तौ सु॑व॒र्गँल्लो॒कमै॑ताँ॒य्य ए॒वँव्वि॒द्वान्द्वि॑रा॒त्रेण॒ यज॑ते सुव॒र्गमे॒व लो॒कमे॑ति॒ तावैता॒म्पूर्वे॒णाऽह्नाऽग॑च्छता॒मुत्त॑रेण [11]  
अ॒भि॒प्ल॒व पूर्व॒मह॑र्भवति॒ गति॒रुत्त॑र॒ञ्

### मन्त्रः
अङ्गि॑रसो॒ वै स॒त्त्रमा॑सत,
ते सु॑व॒र्गँल्लो॒कमा॑यन् ।

1एवं सर्वेऽप्येकाहा विहिताः । द्विरात्रादयोप्यहीनाः क्रमेण विधीयन्ते । सर्वे चाहीनाः अन्यतरतोतिरात्रा भवन्ति । यदि चैवाहीनो यदि च सत्रं, उभयथैवोभयतोतिरात्रो द्वादशाहो भवति आदेशात् । 'अन्यथाऽहीनोपि उभयतोतिरात्रो भवति । सर्वमुत्तरत्र वक्ष्यते । अङ्गिरस इत्यादि ।। आसिरयमकर्मकः, सोस्मिन्विषये आस्थानकर्मेत्येके । यथा सत्रं भवति तथाऽऽसतेत्यन्ये । सत्रासनं सहासनं क्रतुविशेषस्याख्या, तदकुर्वतेत्यपरे ।। यथा 'प्रति प्रातिष्ठदध्वरे' इत्यादि ।

### मन्त्रः
तेषाꣳ॑ ह॒विष्माꣳ॑श्च हवि॒ष्कृच्चा॑हीयेता॒म् ।
#### टीका
तेषां मध्ये हविष्मद्धविष्कृन्नामानौ अहीयेतां तस्मात्स्थानात्प्रच्युतौ ।

### मन्त्रः
ताव॑कामयेताम्,
सुव॒र्गँल्लो॒कमि॑या॒वेति,
तावे॒तन्द्वि॑रा॒त्रम॑पश्यता॒म् ।
#### टीका
तावकामयेतामिति । चत्वारो द्विरात्राः व्युष्टिद्विरात्राङ्गिरसकपिवन चेत्ररथनामानः । तत्रैतमित्याङ्गिरसं निर्दिशति इतरनिवृत्त्यर्थम् ।
### मन्त्रः
तमाह॑रता॒न्तेना॑यजेता॒म्,
ततो॒ वै तौ सु॑व॒र्गँल्लो॒कमै॑ताम्,
य ए॒वँव्वि॒द्वान्द्वि॑रा॒त्रेण॒ यज॑ते,
सुव॒र्गमे॒व लो॒कमे॑ति,
तावैता॒म्पूर्वे॒णाऽह्नाऽग॑च्छता॒म् ।
#### टीका
तमाहरतां इष्टसाधन त्वेन गृहीतवन्तौ, तेनायजेतां इष्टं साधितवन्तौ । यद्वा - तमाहरतां तमारभेतां तेन अयजेतां देवान् पूजितवन्तौ ततस्स्वर्गं गतौ । ऐतां स्वर्गार्थं प्रस्थितौ, अगच्छतां स्वर्गं प्राप्तवन्तौ ।
### मन्त्रः
उत्त॑रेण [11]  
अ॒भि॒प्ल॒व पूर्व॒मह॑र्भवति॒ गति॒रुत्त॑र॒म् ।
#### टीका
अभिप्लवः षडहस्याद्यमहः अस्य पूर्वमहर्भवति । गतिरुत्तरमिति । अष्टमोतिरात्रविशेषः उत्तरमहर्भवति ।।

### संयुक्तमन्त्रः २
ज्योति॑ष्टोमोऽग्निष्टो॒म पूर्व॒मह॑र्भवति॒ तेज॒स्तेनाव॑ रुन्द्धे॒ सर्व॑स्तोमोऽतिरा॒त्र उत्त॑र॒ꣳ॒ सर्व॒स्याप्त्यै॒ सर्व॒स्याव॑रुद्ध्यै

### मन्त्रः
ज्योति॑ष्टोमोऽग्निष्टो॒म पूर्व॒मह॑र्भवति॒ ।
#### टीका
2तयोः स्तोमविधानार्थमाह - ज्योतिष्टोमः त्रिवृदादिस्तोमचतुष्टयवानग्निष्टोमः अग्निष्टोमसामान्तं पूर्वमहर्भवति ।
### मन्त्रः
तेज॒स्तेनाव॑ रुन्धे,
सर्व॑स्तोमोऽतिरा॒त्र उत्त॑रम्,
सर्व॒स्याप्त्यै॒ सर्व॒स्याव॑रुध्यै ।
#### टीका
सर्वस्तोमः सर्वसंस्थासंबन्धिस्तोमवानतिरात्रो द्वितीयमहर्भवति । यथोक्तं - 'चतुर्विंशाः पवमानाः पञ्चदशानि त्रीण्याज्यानि, सप्तदशमच्छावाकस्य एकविंशानि त्रीणि पृष्ठानि, त्रिणव मच्छावाकस्य त्रयस्त्रिंशोग्निष्टोमसामानि एकविंशान्युक्थ्यानि सषोडशिकानि पञ्चदशी रात्रिः त्रिवृत्सन्धिः' इति ।।

### संयुक्तमन्त्रः ३
गाय॒त्रम्पूर्वेह॒न्थ्साम॑ भवति॒ तेजो॒ वै गा॑य॒त्री गा॑य॒त्री ब्र॑ह्मवर्च॒सन्तेज॑ ए॒व ब्र॑ह्मवर्च॒समा॒त्मन्ध॑त्ते॒ त्रैष्टु॑भ॒मुत्त॑र॒ ओजो॒ वै वी॒र्य॑न्त्रि॒ष्टुगोज॑ ए॒व वी॒र्य॑मा॒त्मन्ध॑त्ते

### मन्त्रः
गाय॒त्रम्पूर्वेह॒न्थ्साम॑ भवति।
तेजो॒ वै गा॑य॒त्री गा॑य॒त्री ब्र॑ह्मवर्च॒सम्।
तेज॑ ए॒व ब्र॑ह्मवर्च॒समा॒त्मन्ध॑त्ते।
#### टीका
3गायत्रं गायत्रीप्रभवं पूर्वेऽह्नि साम भवति।

### मन्त्रः
त्रैष्टु॑भ॒मुत्त॑र॒ ओजो॒ वै वी॒र्य॑म्,
त्रि॒ष्टुगोज॑ ए॒व वी॒र्य॑मा॒त्मन्ध॑त्ते।
#### टीका
त्रैष्टुभमुत्तरस्मिन्नह्नि ।
आज्ये त्रैष्टुभस्य साम्नोभावात् होतुराज्ये विधानम् । यथोक्तमाचार्येण - 'होतुराज्यं संपादयेत्' इति ।।

### संयुक्तमन्त्रः ४
रथन्त॒रम्पूर्वे᳚ [12]
अह॒न्थ्साम॑ भवती॒यँव्वै र॑थन्त॒रम॒स्यामे॒व प्रति॑ तिष्ठति बृ॒हदुत्त॑रे॒ऽसौ वै बृ॒हद॒मुष्या॑मे॒व प्रति॑ तिष्ठति॒ तदा॑हु॒ क्व॑ जग॑ती चानु॒ष्टुप्चेति॑

### मन्त्रः
रथन्त॒रम्पूर्वे᳚ [12]
अह॒न्थ्साम॑ भवति ।
#### टीका
4रथन्तरं बृहच्च पृष्ठेषु नियम्यते ।

### मन्त्रः
इ॒यँव्वै  र॑थन्त॒रम॒स्यामे॒व प्रति॑ तिष्ठति,
बृ॒हदुत्त॑रे॒ऽसौ वै बृ॒हद॒मुष्या॑मे॒व प्रति॑ तिष्ठति।
तदा॑हु॒ क्व॑ जग॑ती चानु॒ष्टुप्चेति॑ ।
#### टीका
तदाहुरिति । तत्र चोदयन्तीत्यर्थः । एते गायत्रीत्रिष्टुभौ दृष्टे । क्वेदानीं जगत्यनुष्टुभौ द्रष्टव्ये इति ।।

### संयुक्तमन्त्रः ५
वैखान॒सम्पूर्वेऽह॒न्थ्साम॑ भवति॒ तेन॒ जग॑त्यै॒ नैति॑ षोड॒श्युत्त॑रे॒ तेना॑नु॒ष्टुभः

### मन्त्रः
वैखान॒सम्पूर्वेऽह॒न्थ्साम॑ भवति ।
#### टीका
5परिहरति - वैखानसमिति ।। पृष्ठेपु बार्हतं साम वैखानसं भवति बृहतीचतुरभ्यासात् षट्त्रिंशदक्षरा । तत्र चतस्रो जगत्यो भवन्ति ।

### मन्त्रः
तेन॒ जग॑त्यै॒ नैति॑ ।
#### टीका
तेन जगत्यै जगत्या नैति न हीयते यज्ञः ।

### मन्त्रः
षोड॒श्युत्त॑रे॒ तेना॑नु॒ष्टुभः॑ । +++(नैति)+++ ।
#### टीका
षोडशीसाम गौरिवीतमुत्तरस्मिन्नह्नि भवति उक्थ्येभ्यः पुरस्तात् भवति । द्वे चानुष्टुभौ । तेनानुष्टुभो नैतीत्येव ।।


### संयुक्तमन्त्रः ६
अथा॑हु॒र्यथ्स॑मा॒ने᳚ऽर्धमा॒से स्याता॑मन्यत॒रस्याह्नो॑ वी॒र्य॑मनु॑ पद्ये॒तेत्य॑मावा॒स्या॑या॒म्पूर्व॒मह॑र्भव॒त्युत्त॑रस्मि॒न्नुत्त॑र॒न्नानै॒वार्ध॑मा॒सयो᳚र्भवतो॒ नाना॑वीर्ये भवतो ह॒विष्म॑न्निधन॒म्पूर्व॒मह॑र्भवति हवि॒ष्कृन्नि॑धन॒मुत्त॑र॒म्प्रति॑ष्ठित्यै ॥ [13]

### मन्त्रः
अथा॑हु॒र्यथ्स॑मा॒ने᳚ऽर्धमा॒से स्याता॑म्,
अ॒न्य॒त॒रस्याह्नो॑ वी॒र्य॑मनु॑ पद्येत ।
#### टीका
6अथाहुः - यदि समाने एकस्मिन्नर्धमासे स्यातां द्वे अप्यहनी अन्यतरस्याह्नः वीर्यं फलसाधनसामर्थ्यं अनुपद्येत प्रसज्येत, एकमेवाहस्स्यादिति यावत् ।

### मन्त्रः
इत्य॑मावा॒स्या॑या॒म्पूर्व॒मह॑र्भवति, उत्त॑रस्मि॒न्नुत्त॑रम् ।
#### टीका
तस्मादमावास्या यां पूर्वमहर्भवति । उत्तरस्मिन्यजनीयेऽह्नि द्वितीयमहर्भवति ।

### मन्त्रः
नानै॒वार्ध॑मा॒सयो᳚र्भवतः, नाना॑वीर्ये भवतः ।
#### टीका
एवं क्रियमाणे नानाभूतयोः पृथग्भूतयोरर्धमासयोः कृतौ भवतः ।

### मन्त्रः
ह॒विष्म॑न्निधन॒म्पूर्व॒मह॑र्भवति।
#### टीका
हविष्मन्निधनमिति । हविष्मच्छब्दवत् हविष्मत् निधनं स्तोमो यस्य तद्धविष्मन्निधनं पूर्वमहः ।
### मन्त्रः
हवि॒ष्कृन्नि॑धन॒मुत्त॑र॒म्प्रति॑ष्ठित्यै ॥ [13] ]
#### टीका
एवं हविष्कृन्निधनमुत्तरमहः । तत्प्रतिष्ठित्यै भवति द्रष्टृभ्यां संबन्धेन अह्नोस्स्थिरत्वं भवति । एतेनाङ्गिरसेन सर्वे द्विरात्रा व्याख्याताः ।।

इति सप्तमे प्रथमे चतुर्थोनुवाकः ॥


## अनुवाकः ५ त्रिरात्रविधिः
### संयुक्तमन्त्रः १
आपो॒ वा इ॒दमग्रे॑ सलि॒लमा॑सी॒त्तस्मि॑न्प्र॒जाप॑तिर्वा॒युर्भू॒त्वाच॑र॒थ्स इ॒माम॑पश्य॒त्ताँव्व॑रा॒हो भू॒त्वाह॑र॒त्ताँव्वि॒श्वक॑र्मा भू॒त्वा व्य॑मा॒र्ट्थ्साप्र॑थत॒ सा पृ॑थि॒व्य॑भव॒त्तत्पृ॑थि॒व्यै पृ॑थिवि॒त्वन्

### मन्त्रः
आपो॒ वा इ॒दमग्रे॑ सलि॒लमा॑सी॒त् ।
#### टीका
1अथ त्रिरात्रो विधीयते । गर्गत्रिरात्रः अश्वमेधः वैद त्रिरात्रः छन्दोमनपवमानः पराक इति पञ्च त्रिरात्राः । तत्र प्रथमं गर्गत्रिरात्र आरभ्यते - आपो वा इदमग्रे सलिलमासीदिति ।। इदं विश्वमग्रे आदौ सलिलमासीत् प्रत्यस्तमितसमस्तविकारं केवलं जलमेवासीदिति प्रतिपादनार्थः । अन्य आहुः - यदिदं सलिलविकारं क्षित्यादि एतत्सर्वमग्रे आप एवासीदिति ।

### मन्त्रः
तस्मि॑न्प्र॒जाप॑तिर्वा॒युर्भू॒त्वाच॑रत्।
#### टीका
तस्मिन्नुदके प्रजापतिस्सिसृक्षुः वायुर्भूत्वाचरत् ।

### मन्त्रः
स इ॒माम॑पश्य॒त्,
#### टीका
स वायुरूपः प्रजापतिः इमां पृथिवीं अन्तर्जलेऽपब्यत् ।

### मन्त्रः
ताँव्व॑रा॒हो भू॒त्वाह॑रत् ।
#### टीका
तां पृथिवीं वायुरूपमुत्सृज्य वराहो भूत्वा जलस्योपर्याहरत् ।

### मन्त्रः
ताँव्वि॒श्वक॑र्मा भू॒त्वा व्य॑मार्ट् ।
#### टीका
आहृत्य वराहरूपमुत्सृज्य विर्श्वकर्मा भूत्वा तां पृथिवीं व्यमार्ट् विस्तारितवान् । मृजेर्लिङि तिपि 'मृजेर्वृद्धिः' इति वृद्धिः । विश्वं कर्मास्येति विश्वकर्मा विश्वनिर्माणकुशलः । 'बह्रुव्रीहौ विश्वं संज्ञायाम्' इति पूर्वपदान्तोदात्तत्वम् ।

### मन्त्रः
साप्र॑थत॒ सा पृ॑थि॒व्य॑भवत्, तत्पृ॑थि॒व्यै पृ॑थिवि॒त्वम् ।
#### टीका
ततस्सा पृथिवी अप्रथत विस्तीर्णाऽभवत् । तत्तस्याः पृथिवीत्वम् । 'प्रथेष्षिवन्सम्प्रसारणं च' इति षिवन्प्रत्ययः । पृथिवीशब्दो ङीषन्तोन्तोदात्तः ।।


### संयुक्तमन्त्रः २
तस्या॑मश्राम्यत्प्र॒जाप॑ति॒स्स दे॒वान॑सृजत॒ वसू᳚न्रु॒द्राना॑दि॒त्यान्ते दे॒वा प्र॒जाप॑तिमब्रुव॒न्प्र जा॑यामहा॒ इति॒ सो᳚ऽब्रवीत् [14]  
यथा॒हँय्यु॒ष्माꣳस्तप॒सासृ॑ख्ष्ये॒वन्तप॑सि प्र॒जन॑नमिच्छध्व॒मिति

### मन्त्रः
तस्या॑मश्राम्यत्प्र॒जाप॑तिः ।
#### टीका
2ततः प्रजापतिस्तस्यामश्राम्यत्, तपोतप्यत ।

### मन्त्रः
स दे॒वान॑सृजत, वसू᳚न्रु॒द्राना॑दि॒त्यान् ।
#### टीका
ततस्स देवानसृजत वस्वादीन् ।

### मन्त्रः
ते दे॒वा प्र॒जाप॑तिमब्रुवन्, प्र जा॑यामहा॒ इति [14] ।
#### टीका
अथ ते देवाः प्रजापतिमब्रुवन् - प्रजायामहै प्रजामुत्पादयामहे इति ।

### मन्त्रः
सो᳚ऽब्रवीत्, यथा॒हँय्यु॒ष्माꣳस्तप॒सासृ॑ख्षि,
#### टीका
सोब्रवीत्प्रजापतिः - यथाऽहं युष्मान् तपसाऽसृक्षि सृष्टवान् । 'लिङ्सिचौ' इति कुत्वम् ।

### मन्त्रः
ए॒वन्तप॑सि प्र॒जन॑नमिच्छध्व॒मिति॑ ।
#### टीका
एवं यूयमपि तपसि वर्तमानाः प्रजननमिच्छध्वमिति । यद्वा - प्रयोजकनिमित्तसप्तमी तपसा निमित्तेनेति । इच्छध्वमिति व्यत्ययेनात्मनेपदम् ।।

### संयुक्तमन्त्रः ३
तेभ्यो॒ऽग्निमा॒यत॑न॒म्प्राय॑च्छदे॒तेना॒यत॑नेनश्राम्य॒तेति॒ ते᳚ऽग्निना॒यत॑नेनाश्राम्य॒न्ते सँ॑व्वथ्स॒र एका॒ङ्गाम॑सृजन्त॒ ताँव्वसु॑भ्यो रु॒द्रेभ्य॑ आदि॒त्येभ्य॒ प्राय॑च्छन्ने॒ताꣳ र॑ख्षध्व॒मिति॒ ताँव्वस॑वो रु॒द्रा आ॑दि॒त्या अ॑रख्षन्त॒ सा वसु॑भ्यो रु॒द्रेभ्य॑ आदि॒त्येभ्य॒ प्राजा॑यत॒ त्रीणि॑ च [15]  
श॒तानि॒ त्रय॑स्त्रिꣳशत॒ञ्चाथ॒ सैव स॑हस्रत॒म्य॑भवत्

### मन्त्रः
तेभ्यो॒ऽग्निमा॒यत॑न॒म्प्राय॑च्छत्,
एतेना॒यत॑नेन श्राम्यत,
इति॒ ते᳚ऽग्निना॒यत॑नेनाश्राम्य॒न्,
#### टीका
3एवमुक्त्वा तेभ्योग्निमायतनस्थानं तपस्स्थानमौपासनाख्यं प्रायच्छत् एतेनायतनेन तपः कुरुतेति । ते च तथाऽकुर्वत ।

### मन्त्रः
ते सँ॑व्वथ्स॒र एका॒ङ्गाम॑सृजन्त ।
#### टीका
ते संवत्सरान्तेन पाकयज्ञेन एकां गामसृजन्त ।

### मन्त्रः
ताँव्वसु॑भ्यो रु॒द्रेभ्य॑ आदि॒त्येभ्य॒ प्राय॑च्छन्,
ए॒ताꣳ र॑ख्षध्व॒मिति॑ ।
#### टीका
तां प्रथमं वसुभ्यो दत्तवन्तः एतां रक्षध्वमिति वयं तप्यामह इति ।

### मन्त्रः
ताँव्वस॑वो रु॒द्रा आ॑दि॒त्या अ॑रख्षन्त।
#### टीका
ते च वसवस्तामरक्षन् ।

### मन्त्रः
सा वसु॑भ्यो रु॒द्रेभ्य॑ आदि॒त्येभ्य॒ प्राजा॑यत।
#### टीका
सा च तेभ्यः प्राजायत प्रजा अजनयत् । कियतीः ?

### मन्त्रः
त्रीणि॑ च [15]  
श॒तानि॒ त्रय॑स्त्रिꣳशत॒ञ्च ।
#### टीका
त्रीणि च शतानि त्रयस्त्रिंशतं च । त्रयश्च त्रिंशच्च त्रयस्त्रिंशत, 'संख्या' इति पूर्वपदप्रकृतिस्वरत्वम् । एवं रुद्रेष्वादित्येषु द्रष्टव्यम् । यथा - तां रुद्रेभ्यः प्रायच्छत् एतां रक्षध्वमिति । तां च रुद्रा अरक्षन् । सा च रुद्रेभ्यः प्राजायत त्रीणि च शतानि त्रयस्त्रिंशतं च । तथाऽऽदित्येम्यः प्रायच्छन् एतां रक्षध्वमिति। ते च तामरक्षन् । सा चादित्येभ्यः प्राजायत त्रीणि च शतानि त्रयस्त्रिंशतं च । एवं समुदायो ददाति अवयवः प्रतिगृह्णाति । वाक्यत्रयमिदं तन्त्रेण निर्दिष्टम् । एवं वसुरुद्रादित्यानां संभूय एकोनसहस्रं गावोऽभवन् ।

### मन्त्रः
अथ॒ सैव स॑हस्रत॒म्य॑भवत् ।
#### टीका
अथ सैव गौः सहस्रतमी सहस्रस्य पूरण्यभवत् । 'नित्यं शतादि' इत्यादिना डट् तमडागमः ।।


### संयुक्तमन्त्रः ४
ते दे॒वा प्र॒जाप॑तिमब्रुवन्थ्स॒हस्रे॑ण नो याज॒येति॒ सो᳚ऽग्निष्टो॒मेन॒ वसू॑नयाजय॒त्त इ॒मँल्लो॒कम॑जय॒न्तच्चा॑ददु॒स्स उ॒क्थ्ये॑न रु॒द्रान॑याजय॒त्ते᳚ऽन्तरि॑ख्षमजय॒न्तच्चा॑ददु॒स्सो॑ऽतिरा॒त्रेणा॑दि॒त्यान॑याजय॒त्ते॑ऽमुँल्लो॒कम॑जय॒न्तच्चा॑ददुः

### मन्त्रः
ते दे॒वा प्र॒जाप॑तिमब्रुवन्, स॒हस्रे॑ण नो याज॒येति,
#### टीका
4अथ देवाः प्रजापतिमब्रुवत् अनेन सहस्रेणास्मान्याजयेति ।

### मन्त्रः
सो᳚ऽग्निष्टो॒मेन॒ वसू॑नयाजयत्, त इ॒मँल्लो॒कम॑जयन् ।
#### टीका
सोग्निष्टोमेन वसूनयाजयत् । ते वसव इमं लोकमजयन् ।

### मन्त्रः
तच्चा॑ददुः, स उ॒क्थ्ये॑न रु॒द्रान॑याजयत् ।
#### टीका
तच्चात्मीयत्रयस्त्रिंशदधिकशतत्रयं गोधनं दत्तवन्तः दक्षिणां कृतवन्तः। अथ प्रजापतिरुक्थ्येन रुद्रानयाजयत् इत्यादि । गतम् ।।

### मन्त्रः
ते᳚ऽन्तरि॑ख्षमजयन्, तच्चा॑ददुः, सो॑ऽतिरा॒त्रेणा॑दि॒त्यान॑याजयत्, ते॑ऽमुँल्लो॒कम॑जय॒न्, तच्चा॑ददुः।

### संयुक्तमन्त्रः ५
तद॒न्तरि॑ख्षम् [16]  
व्यवै᳚र्यत॒ तस्मा᳚द्रु॒द्रा घातु॑का अनायत॒ना हि तस्मा॑दाहुश्शिथि॒लँव्वै म॑ध्य॒ममह॑स्त्रिरा॒त्रस्य॒ वि हि तद॒वैर्य॒तेति॒ त्रैष्टु॑भम्मध्य॒मस्याह्न॒ आज्य॑म्भवति सँ॒य्याना॑नि सू॒क्तानि॑ शꣳसति षोड॒शिनꣳ॑ शꣳस॒त्यह्नो॒ धृत्या॒ अशि॑थिलम्भावाय॒ तस्मा᳚त्त्रिरा॒त्रस्या᳚ग्निष्टो॒म ए॒व प्र॑थ॒ममह॑स्स्या॒दथो॒क्थ्योऽथा॑तिरा॒त्र ए॒षाँल्लो॒कानाँ॒व्विधृ॑त्यै

### मन्त्रः
तद॒न्तरि॑ख्षम् [16]  
व्यवै᳚र्यत।
#### टीका
5अथ तदन्तरिक्षं व्यवैर्यत विशीर्णमधोपतत् । ईर प्रेरणे, कर्मणि लङ्, यकि 'गतिर्गतौ' इति गतेरनुदात्तत्वम्, उदात्तवत्या गत्या आख्यातसमुदायेन समासः ।

### मन्त्रः
तस्मा᳚द्रु॒द्रा घातु॑काः,
#### टीका
तस्माद्रुद्रा घातुकाः हननशीलाः । 'लषपत' इत्यादिना उकञ् ।

### मन्त्रः
अनायत॒ना हि तस्मा॑दाहुः, शिथि॒लँव्वै   म॑ध्य॒ममह॑स्त्रिरा॒त्रस्य॒,
वि हि तद॒वैर्यत ।
#### टीका
अनायतना हि विशीर्णस्थानत्वात् । तस्मात्त्रिरात्रस्य मध्यममहः शिथिलमित्याह । हेतुं चाह - वि हि तदवैर्यतेति । तन्मध्यममहः व्यवैर्यत विशीर्णमभवत् । फलस्य विशीर्णत्वात् । 'हि च' इति निघातप्रतिषेधः । 'तिङि चोदात्तवति' इति गतेरनुदात्तत्वम्, समासश्च ।

### मन्त्रः
त्रैष्टु॑भम्मध्य॒मस्याह्न॒ आज्य॑म्भवति ।
#### टीका
तस्मान्मध्यमस्याह्नः आज्यं त्रैष्टुभं भवति । पूर्ववत् होतुराज्यमिति वेदितव्यम् ।

### मन्त्रः
सँ॒य्याना॑नि सू॒क्तानि॑ शꣳसति ।
#### टीका
संयानानि सूक्तानि शंसति तेषां महत्त्वात् ।

### मन्त्रः
षोड॒शिनꣳ॑ शꣳस॒त्यह्नः॑,
धृत्या॒ अशि॑थिलम्भावाय।
#### टीका
षोडशिनं च शस्त्रं शंसति अह्नो दुर्बलत्वात् । तस्य धृत्यै धारणार्थं, अशिथिलंभावाय । छान्दसः खश् ।

### मन्त्रः
तस्मा᳚त्त्रिरा॒त्रस्या᳚ग्निष्टो॒म ए॒व प्र॑थ॒ममह॑स्स्यात्,
अथो॒क्थ्योऽथा॑तिरा॒त्र ए॒षाँल्लो॒कानाँ॒व्विधृ॑॑त्यै ।
#### टीका
यस्मादेवमेनान् एतैरयाजयत् तस्मात् त्रिरात्रस्येत्यादि । स्पष्टम् ।।


### संयुक्तमन्त्रः ६
त्रीणि॑त्रीणि श॒तान्य॑नूचीना॒हमव्य॑वच्छिन्नानि ददाति [17]
ए॒षाँल्लो॒काना॒मनु॒ सन्त॑त्यै

### मन्त्रः
त्रीणि॑त्रीणि श॒तान्य॑नूचीना॒हमव्य॑वच्छिन्नानि ददाति [17],
#### टीका
6त्रीणित्रीणीत्यादि ।। अनूचीनाहमव्यवच्छिन्नानि ददाति । उत्तमेऽह्नि चत्वारिंशता । अन्वञ्चतीति 'ऋत्विक्' इत्यादिना क्विप्, 'अनिदिताम्' इति नलोपः, 'विभाषाञ्चेः' इत्यादिना खः, 'चौ' इति दीर्घत्वम्, अनूचीनाहं, समासे 'राजाहस्सखिभ्यष्टच्'

### मन्त्रः
ए॒षाँल्लो॒काना॒मनु॒ सन्त॑त्यै।
#### टीका
एषां लोकानामनुक्रमेण सन्तत्यै सन्तानार्थं तद्भवति ।।


### संयुक्तमन्त्रः ७
द॒शत॒न्न विच्छि॑न्द्याद्वि॒राज॒न्नेद्वि॑च्छि॒नदा॒नीति

### मन्त्रः
द॒शत॒न्न विच्छि॑न्द्याद्,
वि॒राज॒न्नेद्वि॑च्छि॒नदा॒नीति॑  ।
#### टीका
7दशतमित्यादि ।। दशानां वर्गो दशत्, 'पञ्चद्दशतौ वर्गे वा' इति निपात्यते । तं न विच्छिन्द्यात् दक्षिणां ददत् द- शभ्यो न्यूनं न दद्यात् विराजं नेद्विच्छिनदानीति विराजोन्नस्य विच्छित्तिर्मे मा भूदिति यावत् । 'निपातैर्यद्यदिहन्त' इत्यादिना निघाताभावः । पर्वूवद्गतिस्वरसमासौ । अथ यस्मै एकां गां दास्यन् स्यात् द्वे पञ्च वा तत्र कथं भवितव्यम्? अत्रोक्तमाचार्येण - 'यस्मा एकां गां दास्यन् स्यात् दशभ्यस्तेभ्यो दशतमपाकुर्यात् । यस्मै द्वे पञ्चभ्यः यस्मै पञ्च द्वाभ्यामेवमा शतादासहस्रात्' इति ।।

### संयुक्तमन्त्रः ८
अथ॒ या स॑हस्रत॒म्यासी॒त्तस्या॒मिन्द्र॑श्च॒ विष्णु॑श्च॒ व्याय॑च्छेता॒ꣳ॒ स इन्द्रो॑ऽमन्यता॒नया॒ वा इ॒दँव्विष्णु॑स्स॒हस्रँ॑व्वर्ख्ष्यत॒ इति॒ तस्या॑मकल्पेता॒न्

### मन्त्रः
अथ॒ या स॑हस्रत॒म्यासी॒त्,
तस्या॒मिन्द्र॑श्च॒ विष्णु॑श्च॒ व्याय॑च्छेताम्।
#### टीका
8अथ या सहस्रतमी गौरासीत् तस्यां तन्निमित्तं इद्रो विष्णुश्च व्यायच्छेतां ममेयं ममेयमिति विप्रतिपन्नावभवताम् । 'गतिर्गतौ' इति गतेरनुदात्तत्वम्, समासश्च पूर्ववत् ।

### मन्त्रः
स इन्द्रो॑ऽमन्यत,
अ॒नया॒ वा इ॒दँव्विष्णु॑स्स॒हस्रँ॑व्वर्ख्ष्यत,
इति॒ तस्या॑मकल्पेता॒न् ।
### टीका
अथेन्द्रोमन्यत यदीमां विष्णुर्लभेत ततोनया सहस्रमपि वर्क्ष्यते वशीकरोति । वृजिरावर्जनकर्मा, लृट् स्यः । तस्मादधिकभाजा मया भवितव्यमिति तस्यां तावकल्पेतां व्यवस्थां कृतवन्तौ भागयोः ।।

### [संयुक्तमन्त्रः ९
द्विभा॑ग॒ इन्द्र॒स्तृती॑ये॒ विष्णु॒स्तद्वा ए॒षाभ्यनू᳚च्यत उ॒भा जि॑ग्यथु॒रिति॒ ताँव्वा ए॒ताम॑च्छावा॒कः [18]  
ए॒व शꣳ॑स॒त्यथ॒ या स॑हस्रत॒मी सा होत्रे॒ देयेति॒ होता॑रँ॒व्वा अ॒भ्यति॑रिच्यते॒ यद॑ति॒रिच्य॑ते॒ होताना᳚प्तस्यापयि॒ता]

### मन्त्रः
द्विभा॑ग॒ इन्द्रः॑,
तृती॑ये॒  विष्णुः॑ +++(व्यवस्थितः)+++।
#### टीका
9द्विभाग इत्यादि ।। द्वयोर्भागयोरिन्द्रो व्यवस्थितः । 'द्विगौ प्रमाणे' इति पूर्वपदप्रकृतिस्वरत्वम् ।। द्वयोर्भागयोस्समाहारो द्विभागः । तृतीयो भागस्त्रिभागः । तत्र विष्णुर्व्यवस्थितः 'पूरणाद्भागे तीयादन्' इत्यन्प्रत्ययः ।

### मन्त्रः
तद्वा ए॒षाभ्यनू᳚च्यते,
उ॒भा जि॑ग्यथु॒रिति॑ ।
#### टीका
तदेतदर्थरूपमभिलक्ष्य एषा वक्ष्यमाणा ऋगुच्यते 'उभा जिग्यथुः' इति । व्याख्याता चेयं 'प्रसो अग्ने'18 इत्यत्र उत्तरत्र चानुवाके व्यक्तार्था भविष्यति ।

### मन्त्रः
ताँव्वा ए॒ताम॑च्छावा॒कः [18]  
ए॒व शꣳ॑सति ।
#### टीका
तामेतामच्छावाक एव शंसति ।

### मन्त्रः
अथ॒ या स॑हस्रत॒मी सा होत्रे॒ देया,
#### टीका
अथ सहस्रतमी होतुर्भागे देया ।

### मन्त्रः
इति॒ होता॑रँ॒व्वा अ॒भ्यति॑रिच्यते ,
यद॑ति॒रिच्य॑ते होता᳚ ,
#### टीका
हेतुमाह - यद्यज्ञेऽतिरिच्यते तस्योत्तरमभिलक्ष्यातिरिच्यते तस्मादतिरिक्तस्स्याद्धोता । पूर्ववत् 'गतिर्गतौ' इति गतेरनुदात्तत्वम्, उत्तरत्र 'तिङि चोदात्तवति' इति, उभयत्र समासः पूर्ववत् ।

### मन्त्रः
अना᳚प्तस्यापयि॒ता ।
#### टीका
किंच - अनाप्तस्य प्रापयिता होता यद्यज्ञस्योन्नतस्य पूरयिता समीकर्ता होता तां गामर्हतीति ।।


### संयुक्तमन्त्रः १०
अथा॑हुरुन्ने॒त्रे देयेत्यति॑रिक्ता॒ वा ए॒षा स॒हस्र॒स्याति॑रिक्त उन्ने॒तर्त्विजा॒मथा॑हु॒स्सर्वे᳚भ्यस्सद॒स्ये᳚भ्यो॒ देयेत्यथा॑हुरुदा॒कृत्या॒ सा वश॑ञ्चरे॒दिति॑

### मन्त्रः
अथा॑हुरुन्ने॒त्रे देयेति॑,
अति॑रिक्ता॒ वा ए॒षा स॒हस्र॑स्य ,
अति॑रिक्त उन्ने॒तर्त्विजा᳚म्।
#### टीका
10अथाहुः अन्ये उन्नेत्रे देयेति ।। हेतुं चाहुः - अतिरिक्ता खल्वेषा सवीर्या सहस्रस्य । उन्नेता च ऋत्विजां हारियोजनस्य धारयिता ।

### मन्त्रः
अथा॑हु॒स्सर्वे᳚भ्यस्सद॒स्ये᳚भ्यो॒ देयेति॑ ।
#### टीका
अथान्ये वदन्ति - सर्वेभ्य इति । गतम् ।

### मन्त्रः
अथा॑हुरुदा॒कृत्या॒ सा वश॑ञ्चरे॒दिति॑ ।
#### टीका
अथाहुरपरे - उदाकृत्या सावशं चरेदिति । उदाकरणमुत्सर्जनं, तदर्हा असंज्ञायामपि क्यप्च' इति अर्हार्थे क्यप्, तुगागमः । सा वशं चरेदिति यथेष्ठं स्वतन्त्रा गच्छेदित्यर्थः । न तु कश्चिदपि स्वामितया विशेषेण सहस्रतमी नियन्तुमर्हतीति ।।

### संयुक्तमन्त्रः ११
अथा॑हुर्ब्र॒ह्मणे॑ चा॒ग्नीधे॑ च॒ देयेति॑ [19],
द्विभा॑गम्ब्र॒ह्मणे॒ तृती॑यम॒ग्नीध॑ ऐ॒न्द्रो वै ब्र॒ह्मा वै᳚ष्ण॒वो᳚ऽग्नीद्यथै॒व तावक॑ल्पेता॒मित्

### मन्त्रः
अथा॑हुर्ब्र॒ह्मणे॑ चा॒ग्नीधे॑ च॒ देयेति॑ [19],
द्विभा॑गम्ब्र॒ह्मणे॒ तृती॑यम॒ग्नीधे᳚ ,
#### टीका
11अथापरे ब्रुवते - ब्रह्मण इत्यादि ।। गतम् ।

### मन्त्रः
ऐ॒न्द्रो वै ब्र॒ह्मा,  वै॒ष्ण॒वो᳚ऽग्नीत्,
यथै॒व तावक॑ल्पेता॒मिति॑ ।
#### टीका
यथैवेति । यथैव इन्द्रविष्णुभ्यां कल्पितं तथैव तदीययोः ब्रह्माग्नीध्रयोः युक्तं भवितुमर्हतीति ।।

### संयुक्तमन्त्रः
अथा॑हु॒र्या क॑ल्या॒णी ब॑हुरू॒पा सा देयेत्यथा॑हु॒र्या द्वि॑रू॒पोभ॒यत॑एनी॒ सा देयेति॑ स॒हस्र॑स्य॒ परि॑गृहीत्यै॒


### मन्त्रः
अथा॑हु॒र्या क॑ल्या॒णी ब॑हुरू॒पा सा देयेेति॑ ।
#### टीका
12अथान्ये आचक्षते - या कल्याणी गुणवती अनेकरूपा च तादृशी अन्या देयेति ।। 'वहोर्नञ्वत्, इति नञ्वद्भावात् 'नञ्सुभ्याम्' इत्युत्तरपदान्तोदात्तत्वम् ।

### मन्त्रः
अथा॑हु॒र्या द्वि॑रू॒पोभ॒यत॑एनी॒ सा देयेति॑ ।
#### टीका
अपरे चाहुः - या द्विरूपा उभयतएनी उभयपार्श्वशुक्ला सा तादृशी देयेति ।

### मन्त्रः
स॒हस्र॑स्य॒ परि॑गृहीत्यै ।
#### टीका
तत्सहस्रस्य परिगृहीत्यै सहस्रस्य परिग्रहार्थं भवति । अन्यासां गवाम् । 'वर्णादनुदात्तात्' इति ङीप्, एनीशब्दस्य नत्वम्, 'तत्पुरुषे' अव्ययपूर्वपदप्रकृतिस्वरत्वम् 'नञ्कुनिपातानामेव' इति चेत् व्यत्ययेन भविष्यति । द्विरूपशब्दः निरुदकादिषु द्रष्टव्यः ।।

### संयुक्तमन्त्रः
तद्वा ए॒तथ्स॒हस्र॒स्याय॑नꣳ स॒हस्र॑ स्तो॒त्रीयाः᳚ स॒हस्र॒न्दख्षि॑णास्स॒हस्र॑सम्मितस्सुव॒र्गो लो॒कस्सु॑व॒र्गस्य॑ लो॒कस्या॒भिजि॑त्यै ॥ [20]

### मन्त्रः
तद्वा ए॒तथ्स॒हस्र॒स्याय॑नम्।
#### टीका
13तद्वा इत्यादि ।। तदेतत्त्रिरात्राख्यं कर्म सहस्रस्यायनं लाभहेतुः ।

### मन्त्रः
स॒हस्र॑ स्तो॒त्रीयाः᳚ ,
#### टीका
सहस्रमस्य स्तोत्रीया भवन्ति, नवत्यधिकशतमग्निष्टोमस्य, त्रिपञ्चाशदधिकं शतद्वयमुक्थ्यस्य । द्विचत्वारिंशदधिकानि चत्वारि शतान्यतिरात्रस्य । शेषं वैकृतं पञ्चदशाधिकं शतं च द्विरात्रे दर्शितम् । सर्वस्तोमे स्तोत्रे भवाः स्तोत्रीयाः । गर्गादित्वाच्छः ।

### मन्त्रः
स॒हस्र॒न्दख्षि॑णाः
#### टीका
अथास्य सहस्रं दक्षिणा भवन्ति ।

मन्त्रः
स॒हस्र॑सम्मितस्सुव॒र्गो लो॒कस्सु॑व॒र्गस्य॑ लो॒कस्या॒भिजि॑त्यै ॥ [20]
#### टीका
यस्मादेवं तस्मात् सहस्रसम्मितस्य महत्त्वात् सहस्रतुल्यस्य स्वर्गस्य लोकस्य विजयाय भवति । 'तादौ च ' इति गतेः प्रकृतिस्वरत्वम् । सहस्रेण सम्मितं तुल्यमिति । 'तृतीया कर्मणि' इति पूर्वपदप्रकृतिस्वरत्वम् । उपमानपूर्वपदप्रकृतिस्वरत्वं वा ।।

इति सप्तमे प्रथमे पञ्चमोनुवाकः ॥



सोमो॒ वै स॒हस्र॑मविन्द॒त्तमिन्द्रोऽन्व॑विन्द॒त्तौ य॒मो न्याग॑च्छ॒त्ताव॑ब्रवी॒दस्तु॒ मेऽत्रापीत्यस्तु॒ ही ३ इत्य॑ब्रूता॒ꣳ॒ स य॒म एक॑स्याँव्वी॒र्य॑म्पर्य॑पश्यदि॒यँव्वा अ॒स्य स॒हस्र॑स्य वी॒र्य॑म्बिभ॒र्तीति॒ ताव॑ब्रवीदि॒यम्ममास्त्वे॒तद्यु॒वयो॒रिति॒ ताव॑ब्रूता॒ꣳ॒ सर्वे॒ वा ए॒तदे॒तस्याँ᳚व्वी॒र्य᳚म् [21]  
परि॑ पश्या॒मोऽꣳश॒मा ह॑रामहा॒ इति॒ तस्या॒मꣳश॒माह॑रन्त॒ ताम॒फ्सु प्रावे॑शय॒न्थ्सोमा॑यो॒देहीति॒ सा रोहि॑णी पिङ्ग॒लैक॑हायनी रू॒पङ्कृ॒त्वा त्रय॑स्त्रिꣳशता च त्रि॒भिश्च॑ श॒तैस्स॒होदैत्तस्मा॒द्रोहि॑ण्या पिङ्ग॒लयैक॑हायन्या॒ सोम॑ङ्क्रीणीया॒द्य ए॒वँव्वि॒द्वान्रोहि॑ण्या पिङ्ग॒लयैक॑हायन्या॒ सोम॑ङ्क्री॒णाति॒ त्रय॑स्त्रिꣳशता चै॒वास्य॑ त्रि॒भिश्च॑ [22]  
श॒तैस्सोम॑ क्री॒तो भ॑वति॒ सुक्री॑तेन यजते॒ ताम॒फ्सु प्रावे॑शय॒न्निन्द्रा॑यो॒देहीति॒ सा रोहि॑णी लख्ष्म॒णा प॑ष्ठौ॒ही वार्त्र॑घ्नी रू॒पङ्कृ॒त्वा त्रय॑स्त्रिꣳशता च त्रि॒भिश्च॑ श॒तैस्स॒होदैत्तस्मा॒द्रोहि॑णीँल्लख्ष्म॒णाम्प॑ष्ठौ॒हीँव्वार्त्र॑घ्नीन्दद्या॒द्य ए॒वँव्वि॒द्वान्रोहि॑णीँल्लख्ष्म॒णाम्प॑ष्ठौ॒हीँव्वार्त्र॑घ्नी॒न्ददा॑ति॒ त्रय॑स्त्रिꣳशच्चै॒वास्य॒ त्रीणि॑ च श॒तानि॒ सा द॒त्ता [23]  
भ॒व॒ति॒ ताम॒फ्सु प्रावे॑शयन्‌य॒मायो॒देहीति॒ सा जर॑ती मू॒र्खा त॑ज्जघ॒न्या रू॒पङ्कृ॒त्वा त्रय॑स्त्रिꣳशता च त्रि॒भिश्च॑ श॒तैस्स॒होदैत्तस्मा॒ज्जर॑तीम्मू॒र्खान्त॑ज्जघ॒न्याम॑नु॒स्तर॑णीङ्कुर्वीत॒ य ए॒वँव्वि॒द्वाञ्जर॑तीम्मू॒र्खान्त॑ज्जघ॒न्याम॑नु॒स्तर॑णीङ्कुरु॒ते त्रय॑स्त्रिꣳशच्चै॒वास्य॒ त्रीणि॑ च श॒तानि॒ सामुष्मिँ॑ल्लो॒के भ॑वति॒ वागे॒व स॑हस्रत॒मी तस्मा᳚त् [24]  
वरो॒ देय॒स्सा हि वर॑स्स॒हस्र॑मस्य॒ सा द॒त्ता भ॑वति॒ तस्मा॒द्वरो॒ न प्र॑ति॒गृह्य॒स्सा हि वर॑स्स॒हस्र॑मस्य॒ प्रति॑गृहीतम्भवती॒यँव्वर॒ इति॑ ब्रूया॒दथा॒न्याम्ब्रू॑यादि॒यम्ममेति॒ तथा᳚स्य॒ तथ्स॒हस्र॒मप्र॑तिगृहीतम्भवत्युभयतए॒नी स्या॒त्तदा॑हुरन्यतए॒नी स्या᳚थ्स॒हस्र॑म्प॒रस्ता॒देत॒मिति॒ यैव वरः॑ [25]  
क॒ल्या॒णी रू॒पस॑मृद्धा॒ सा स्या॒थ्सा हि वर॒स्समृ॑द्ध्यै॒ तामुत्त॑रे॒णाग्नी᳚ध्रम्पर्या॒णीया॑हव॒नीय॒स्यान्ते᳚ द्रोणकल॒शमव॑ घ्रापये॒दा जि॑घ्र क॒लश॑म्मह्यु॒रुधा॑रा॒ पय॑स्व॒त्या त्वा॑ विश॒न्त्विन्द॑वस्समु॒द्रमि॑व॒ सिन्ध॑व॒स्सा मा॑ स॒हस्र॒ आ भ॑ज प्र॒जया॑ प॒शुभि॑स्स॒ह पुन॒र्मा वि॑शताद्र॒यिरिति॑ प्र॒जयै॒वैन॑म्प॒शुभी॑ र॒य्या सम् [26]  
अ॒र्ध॒य॒ति॒ प्र॒जावा᳚न्पशु॒मान्र॑यि॒मान्भ॑वति॒ य ए॒वँव्वेद॒ तया॑ स॒हाग्नी᳚ध्रम्प॒रेत्य॑ पु॒रस्ता᳚त्प्र॒तीच्या॒न्तिष्ठ॑न्त्याञ्जुहुयादु॒भा जि॑ग्यथु॒र्न परा॑ जयेथे॒ न परा॑ जिग्ये कत॒रश्च॒नैनोः᳚ । इन्द्र॑श्च विष्णो॒ यदप॑स्पृधेथान्त्रे॒धा स॒हस्रँ॒व्वि तदै॑रयेथा॒मिति॑ त्रेधाविभ॒क्तँव्वै त्रि॑रा॒त्रे स॒हस्रꣳ॑ साह॒स्रीमे॒वैना᳚ङ्करोति स॒हस्र॑स्यै॒वैना॒म्मात्रा᳚म् [27]  
क॒रो॒ति॒ रू॒पाणि॑ जुहोति रू॒पैरे॒वैना॒ꣳ॒ सम॑र्धयति॒ तस्या॑ उपो॒त्थाय॒ कर्ण॒मा ज॑पे॒दिडे॒ रन्तेऽदि॑ते॒ सर॑स्वति॒ प्रिये॒ प्रेय॑सि॒ महि॒ विश्रु॑त्ये॒तानि॑ ते अघ्निये॒ नामा॑नि सु॒कृत॑म्मा दे॒वेषु॑ ब्रूता॒दिति॑ दे॒वेभ्य॑ ए॒वैन॒मा वे॑दय॒त्यन्वे॑नन्दे॒वा बु॑ध्यन्ते ॥ [28]  
स॒ह॒स्र॒त॒म्या॑ वै यज॑मानस्सुव॒र्गँल्लो॒कमे॑ति॒ सैनꣳ॑ सुव॒र्गँल्लो॒कङ्ग॑मयति॒ सा मा॑ सुव॒र्गँल्लो॒कङ्ग॑म॒येत्या॑ह सुव॒र्गमे॒वैनँ॑ल्लो॒कङ्ग॑मयति॒ सा मा॒ ज्योति॑ष्मन्तँल्लो॒कङ्ग॑म॒येत्या॑ह॒ ज्योति॑ष्मन्तमे॒वैनँ॑ल्लो॒कङ्ग॑मय॒ति सा मा॒ सर्वा॒न्पुण्या᳚ल्लोँ॒कान्ग॑म॒येत्या॑ह॒ सर्वा॑ने॒वैन॒म्पुण्या᳚ल्लोँ॒कान्ग॑मयति॒ सा [29]  
मा॒ प्र॒ति॒ष्ठाङ्ग॑मय प्र॒जया॑ प॒शुभि॑स्स॒ह पुन॒र्मा वि॑शताद्र॒यिरिति॑ प्र॒जयै॒वैन॑म्प॒शुभी॑ र॒य्याम्प्रति॑ ष्ठापयति प्र॒जावा᳚न्पशु॒मान्र॑यि॒मान्भ॑वति॒ य ए॒वँव्वेद॒ ताम॒ग्नीधे॑ वा ब्र॒ह्मणे॑ वा॒ होत्रे॑ वोद्गा॒त्रे वा᳚ध्व॒र्यवे॑ वा दद्याथ्स॒हस्र॑मस्य॒ सा द॒त्ता भ॑वति स॒हस्र॑मस्य॒ प्रति॑गृहीतम्भवति॒ यस्तामवि॑द्वान् [30]  
प्र॒ति॒गृ॒ह्णाति॒ ताम्प्रति॑ गृह्णीया॒देका॑सि॒ न स॒हस्र॒मेका᳚न्त्वा भू॒ताम्प्रति॑ गृह्णामि॒ न स॒हस्र॒मेका॑ मा भू॒ता वि॑श॒ मा स॒हस्र॒मित्येका॑मे॒वैना᳚म्भू॒ताम्प्रति॑ गृह्णाति॒ न स॒हस्रँ॒य्य ए॒वँव्वेद॑ स्यो॒नासि॑ सु॒षदा॑ सु॒शेवा᳚ स्यो॒ना मा वि॑श सु॒षदा॒ मा वि॑श सु॒शेवा॒ मा वि॑श [31]  
इत्या॑ह स्यो॒नैवैनꣳ॑ सु॒षदा॑ सु॒शेवा॑ भू॒ता वि॑शति॒ नैनꣳ॑ हिनस्ति ब्रह्मवा॒दिनो॑ वदन्ति स॒हस्र॑ꣳ सहस्रत॒म्यन्वे॒ती ३ स॑हस्रत॒मीꣳ स॒हस्रा ३ मिति॒ यत्प्राची॑मुथ्सृ॒जेथ्स॒हस्रꣳ॑ सहस्रत॒म्यन्वि॑या॒त्तथ्स॒हस्र॑मप्रज्ञा॒त्रꣳ सु॑व॒र्गँल्लो॒कन्न प्र जा॑नीयात्प्र॒तीची॒मुथ्सृ॑जति॒ ताꣳ स॒हस्र॒मनु॑ प॒र्याव॑र्तते॒ सा प्र॑जान॒ती सु॑व॒र्गँल्लो॒कमे॑ति॒ यज॑मानम॒भ्युथ्सृ॑जति ख्षि॒प्रे स॒हस्र॒म्प्र जा॑यत उत्त॒मा नी॒यते᳚ प्रथ॒मा दे॒वान्ग॑च्छति ॥ [32]  
अत्रि॑रददा॒दौर्वा॑य प्र॒जाम्पु॒त्रका॑माय॒ स रि॑रिचा॒नो॑ऽमन्यत॒ निर्वी᳚र्यश्शिथि॒लो या॒तया॑मा॒ स ए॒तञ्च॑तूरा॒त्रम॑पश्य॒त्तमाह॑र॒त्तेना॑यजत॒ ततो॒ वै तस्य॑ च॒त्वारो॑ वी॒रा आऽजा॑यन्त॒ सुहो॑ता॒ सू᳚द्गाता॒ स्व॑ध्वर्यु॒स्सुस॑भेयो॒ य ए॒वँव्वि॒द्वाꣳश्च॑तूरा॒त्रेण॒ यज॑त॒ आस्य॑ च॒त्वारो॑ वी॒रा जा॑यन्ते॒ सुहो॑ता॒ सू᳚द्गाता॒ स्व॑ध्वर्यु॒स्सुस॑भेयो॒ ये च॑तुर्वि॒ꣳ॒शा पव॑माना ब्रह्मवर्च॒सन्तत् [33]  
य उ॒द्यन्त॒स्स्तोमा॒श्श्रीस्सात्रि॑ श्र॒द्धादे॑वँ॒य्यज॑मानञ्च॒त्वारि॑ वी॒र्या॑णि॒ नोपा॑नम॒न्तेज॑ इन्द्रि॒यम्ब्र॑ह्मवर्च॒सम॒न्नाद्य॒ꣳ॒ स ए॒ताꣳश्च॒तुर॒श्चतु॑ष्टोमा॒न्थ्सोमा॑नपश्य॒त्तानाह॑र॒त्तैर॑यजत॒ तेज॑ ए॒व प्र॑थ॒मेनावा॑रुन्द्धेन्द्रि॒यन्द्वि॒तीये॑न ब्रह्मवर्च॒सन्तृ॒तीये॑ना॒न्नाद्य॑ञ्चतु॒र्थेन॒ य ए॒वँव्वि॒द्वाꣳश्च॒तुर॒श्चतु॑ष्टोमा॒न्थ्सोमा॑ना॒हर॑ति॒ तैर्यज॑ते॒ तेज॑ ए॒व प्र॑थ॒मेनाव॑ रुन्द्ध इन्द्रि॒यन्द्वि॒तीये॑न ब्रह्मवर्च॒सन्तृ॒तीये॑ना॒न्नाद्य॑ञ्चतु॒र्थेन॒ यामे॒वात्रि॒र्‌ऋद्धि॒मार्ध्नो॒त्तामे॒व यज॑मान ऋध्नोति ॥ [34]  
ज॒मद॑ग्नि॒ पुष्टि॑कामश्चतूरा॒त्रेणा॑यजत॒ स ए॒तान्पोषाꣳ॑ अपुष्य॒त्तस्मा᳚त्पलि॒तौ जाम॑दग्नियौ॒ न सञ्जा॑नाते ए॒ताने॒व पोषा᳚न्पुष्यति॒ य ए॒वँव्वि॒द्वाꣳश्च॑तूरा॒त्रेण॒ यज॑ते पुरोडा॒शिन्य॑ उप॒सदो॑ भवन्ति प॒शवो॒ वै पु॑रो॒डाश॑ प॒शूने॒वाव॑ रु॒न्द्धेऽन्नँ॒व्वै पु॑रो॒डाशोऽन्न॑मे॒वाव॑ रुन्द्धेऽन्ना॒द प॑शु॒मान्भ॑वति॒ य ए॒वँव्वि॒द्वाꣳश्च॑तूरा॒त्रेण॒ यज॑ते ॥ [35]  
सँ॒व्व॒थ्स॒रो वा इ॒दमेक॑ आसी॒थ्सो॑ऽकामयत॒र्तून्थ्सृ॑जे॒येति॒ स ए॒तम्प॑ञ्चरा॒त्रम॑पश्य॒त्तमाह॑र॒त्तेना॑यजत॒ ततो॒ वै स ऋ॒तून॑सृजत॒ य ए॒वँव्वि॒द्वान्प॑ञ्चरा॒त्रेण॒ यज॑ते॒ प्रैव जा॑यते॒ त ऋ॒तव॑स्सृ॒ष्टा न व्याव॑र्तन्त॒ त ए॒तम्प॑ञ्चरा॒त्रम॑पश्य॒न्तमाह॑र॒न्तेना॑यजन्त॒ ततो॒ वै ते व्याव॑र्तन्त [36]  
य ए॒वँव्वि॒द्वान्प॑ञ्चरा॒त्रेण॒ यज॑ते॒ वि पा॒प्मना॒ भ्रातृ॑व्ये॒णा व॑र्तते॒ सार्व॑सेनिश्शौचे॒यो॑ऽकामयत पशु॒मान्थ्स्या॒मिति॒ स ए॒तम्प॑ञ्चरा॒त्रमाह॑र॒त्तेना॑यजत॒ ततो॒ वै स स॒हस्र॑म्प॒शून्प्राप्नो॒द्य ए॒वँव्वि॒द्वान्प॑ञ्चरा॒त्रेण॒ यज॑ते॒ प्र स॒हस्र॑म्प॒शूना᳚प्नोति बब॒र प्रावा॑हणिरकामयत वा॒च प्र॑वदि॒ता स्या॒मिति॒ स ए॒तम्प॑ञ्चरा॒त्रमा [37]  
अ॒ह॒र॒त्तेना॑यजत॒ ततो॒ वै स वा॒च प्र॑वदि॒ताभ॑व॒द्य ए॒वँव्वि॒द्वान्प॑ञ्चरा॒त्रेण॒ यज॑ते प्रवदि॒तैव वा॒चो भ॑व॒त्यथो॑ एनँव्वा॒चस्पति॒रित्या॑हु॒रना᳚प्तश्चतूरा॒त्रोऽति॑रिक्तष्षड्रा॒त्रोऽथ॒ वा ए॒ष स॑म्प्र॒ति य॒ज्ञो यत्प॑ञ्चरा॒त्रो य ए॒वँव्वि॒द्वान्प॑ञ्चरा॒त्रेण॒ यज॑ते सम्प्र॒त्ये॑व य॒ज्ञेन॑ यजते पञ्चरा॒त्रो भ॑वति॒ पञ्च॒ वा ऋ॒तव॑स्सँव्वथ्स॒रः [38]  
ऋ॒तुष्वे॒व सँ॑व्वथ्स॒रे प्रति॑ तिष्ठ॒त्यथो॒ पञ्चा᳚ख्षरा प॒ङ्क्ति पाङ्क्तो॑ य॒ज्ञो य॒ज्ञमे॒वाव॑ रुन्द्धे त्रि॒वृद॑ग्निष्टो॒मो भ॑वति॒ तेज॑ ए॒वाव॑ रुन्द्धे पञ्चद॒शो भ॑वतीन्द्रि॒यमे॒वाव॑ रुन्द्धे सप्तद॒शो भ॑वत्य॒न्नाद्य॒स्याव॑रुद्ध्या॒ अथो॒ प्रैव तेन॑ जायते पञ्चवि॒ꣳ॒शो᳚ऽग्निष्टो॒मो भ॑वति प्र॒जाप॑ते॒राप्त्यै॑ महाव्र॒तवा॑न॒न्नाद्य॒स्याव॑रुद्ध्यै विश्व॒जिथ्सर्व॑पृष्ठोऽतिरा॒त्रो भ॑वति॒ सर्व॑स्या॒भिजि॑त्यै ॥ [39]  
दे॒वस्य॑ त्वा सवि॒तु प्र॑स॒वे᳚ऽश्विनो᳚र्बा॒हुभ्या᳚म्पू॒ष्णो हस्ता᳚भ्या॒मा द॑द इ॒माम॑गृभ्णन्रश॒नामृ॒तस्य॒ पूर्व॒ आयु॑षि वि॒दथे॑षु क॒व्या । तया॑ दे॒वास्सु॒तमा ब॑भूवुर्‌ऋ॒तस्य॒ साम᳚न्थ्स॒रमा॒रप॑न्ती । अ॒भि॒धा अ॑सि॒ भुव॑नमसि य॒न्तासि॑ ध॒र्तासि॒ सो᳚ऽग्निँव्वै᳚श्वान॒रꣳ सप्र॑थसङ्गच्छ॒ स्वाहा॑कृत पृथि॒व्याँय्य॒न्ता राड्य॒न्तासि॒ यम॑नो ध॒र्तासि॑ ध॒रुण॑ कृ॒ष्यै त्वा॒ ख्षेमा॑य त्वा र॒य्यै त्वा॒ पोषा॑य त्वा पृथि॒व्यै त्वा॒न्तरि॑ख्षाय त्वा दि॒वे त्वा॑ स॒ते त्वास॑ते त्वा॒द्भ्यस्त्वौष॑धीभ्यस्त्वा॒ विश्वे᳚भ्यस्त्वा भू॒तेभ्यः॑ ॥ [40]  
वि॒भूर्मा॒त्रा प्र॒भू पि॒त्राश्वो॑ऽसि॒ हयो॒ऽस्यत्यो॑ऽसि॒ नरो॒ऽस्यर्वा॑सि॒ सप्ति॑रसि वा॒ज्य॑सि॒ वृषा॑सि नृ॒मणा॑ असि॒ ययु॒र्नामा᳚स्यादि॒त्याना॒म्पत्वान्वि॑ह्य॒ग्नये॒ स्वाहा॒ स्वाहे᳚न्द्रा॒ग्निभ्या॒ꣳ॒ स्वाहा᳚ प्र॒जाप॑तये॒ स्वाहा॒ विश्वे᳚भ्यो दे॒वेभ्य॒स्स्वाहा॒ सर्वा᳚भ्यो दे॒वेता᳚भ्य इ॒ह धृति॒स्स्वाहे॒ह विधृ॑ति॒स्स्वाहे॒ह रन्ति॒स्स्वाहे॒ह रम॑ति॒स्स्वाहा॒ भूर॑सि भु॒वे त्वा॒ भव्या॑य त्वा भविष्य॒ते त्वा॒ विश्वे᳚भ्यस्त्वा भू॒तेभ्यो॒ देवा॑ आशापाला ए॒तन्दे॒वेभ्योऽश्व॒म्मेधा॑य॒ प्रोख्षि॑तङ्गोपायत ॥ [41]  
आय॑नाय॒ स्वाहा॒ प्राय॑णाय॒ स्वाहो᳚द्द्रा॒वाय॒ स्वाहोद्द्रु॑ताय॒ स्वाहा॑ शूका॒राय॒ स्वाहा॒ शूकृ॑ताय॒ स्वाहा॒ पला॑यिताय॒ स्वाहा॒ऽऽपला॑यिताय॒ स्वाहा॒ऽऽवल्ग॑ते॒ स्वाहा॑ परा॒वल्ग॑ते॒ स्वाहा॑ऽऽय॒ते स्वाहा᳚ प्रय॒ते स्वाहा॒ सर्व॑स्मै॒ स्वाहा᳚ ॥ [42]  
अ॒ग्नये॒ स्वाहा॒ सोमा॑य॒ स्वाहा॑ वा॒यवे॒ स्वाहा॒पाम्मोदा॑य॒ स्वाहा॑ सवि॒त्रे स्वाहा॒ सर॑स्वत्यै॒ स्वाहेन्द्रा॑य॒ स्वाहा॒ बृह॒स्पत॑ये॒ स्वाहा॑ मि॒त्राय॒ स्वाहा॒ वरु॑णाय॒ स्वाहा॒ सर्व॑स्मै॒ स्वाहा᳚ ॥ 43 ॥  
पृ॒थि॒व्यै स्वाहा॒ऽन्तरि॑ख्षाय॒ स्वाहा॑ दि॒वे स्वाहा॒ सूर्या॑य॒ स्वाहा॑ च॒न्द्रम॑से॒ स्वाहा॒ नख्ष॑त्रेभ्य॒स्स्वाहा॒ प्राच्यै॑ दि॒शे स्वाहा॒ दख्षि॑णायै दि॒शे स्वाहा᳚ प्र॒तीच्यै॑ दि॒शे स्वाहोदी᳚च्यै दि॒शे स्वाहो॒र्ध्वायै॑ दि॒शे स्वाहा॑ दि॒ग्भ्यस्स्वाहा॑ऽवान्तरदि॒शाभ्य॒स्स्वाहा॒ समा᳚भ्य॒स्स्वाहा॑ श॒रद्भ्य॒स्स्वाहा॑ऽहोरा॒त्रेभ्य॒स्स्वाहा᳚ऽर्धमा॒सेभ्य॒स्स्वाहा॒ मासे᳚भ्य॒स्स्वाह॒र्तुभ्य॒स्स्वाहा॑ सँव्वथ्स॒राय॒ स्वाहा॒ सर्व॑स्मै॒ स्वाहा᳚ ॥ 44 ॥  
अ॒ग्नये॒ स्वाहा॒ सोमा॑य॒ स्वाहा॑ सवि॒त्रे स्वाहा॒ सर॑स्वत्यै॒ स्वाहा॑ पू॒ष्णे स्वाहा॒ बृह॒स्पत॑ये॒ स्वाहा॒ऽपाम्मोदा॑य॒ स्वाहा॑ वा॒यवे॒ स्वाहा॑ मि॒त्राय॒ स्वाहा॒ वरु॑णाय॒ स्वाहा॒ सर्व॑स्मै॒ स्वाहा᳚ ॥ 45 ॥  
पृ॒थि॒व्यै स्वाहा॒ऽन्तरि॑ख्षाय॒ स्वाहा॑ दि॒वे स्वाहा॒ऽग्नये॒ स्वाहा॒ सोमा॑य॒ स्वाहा॒ सूर्या॑य॒ स्वाहा॑ च॒न्द्रम॑से॒ स्वाहाऽह्ने॒ स्वाहा॒ रात्रि॑यै॒ स्वाह॒र्जवे॒ स्वाहा॑ सा॒धवे॒ स्वाहा॑ सुख्षि॒त्यै स्वाहा᳚ ख्षु॒धे स्वाहा॑ऽऽशिति॒म्ने स्वाहा॒ रोगा॑य॒ स्वाहा॑ हि॒माय॒ स्वाहा॑ शी॒ताय॒ स्वाहा॑ऽऽत॒पाय॒ स्वाहाऽर॑ण्याय॒ स्वाहा॑ सुव॒र्गाय॒ स्वाहा॑ लो॒काय॒ स्वाहा॒ सर्व॑स्मै॒ स्वाहा᳚ ॥ 46 ॥  
भुवो॑ दे॒वाना॒ङ्कर्म॑णा॒पस॒र्तस्य॑ प॒थ्या॑सि॒ वसु॑भिर्दे॒वेभि॑र्दे॒वत॑या गाय॒त्रेण॑ त्वा॒ छन्द॑सा युनज्मि वस॒न्तेन॑ त्व॒र्तुना॑ ह॒विषा॑ दीख्षयामि रु॒द्रेभि॑र्दे॒वेभि॑र्दे॒वत॑या॒ त्रैष्टु॑भेन त्वा॒ छन्द॑सा युनज्मि ग्री॒ष्मेण॑ त्व॒र्तुना॑ ह॒विषा॑ दीख्षयाम्यादि॒त्येभि॑र्दे॒वेभि॑र्दे॒वत॑या॒ जाग॑तेन त्वा॒ छन्द॑सा युनज्मि व॒र्‌षाभि॑स्त्व॒र्तुना॑ ह॒विषा॑ दीख्षयामि॒ विश्वे॑भिर्दे॒वेभि॑र्दे॒वत॒यानु॑ष्टुभेन त्वा॒ छन्द॑सा युनज्मि [47]  
श॒रदा᳚ त्व॒र्तुना॑ ह॒विषा॑ दीख्षया॒म्यङ्गि॑रोभिर्दे॒वेभि॑र्दे॒वत॑या॒ पाङ्क्ते॑न त्वा॒ छन्द॑सा युनज्मि हेमन्तशिशि॒राभ्या᳚न्त्व॒र्तुना॑ ह॒विषा॑ दीख्षया॒म्याहन्दी॒ख्षाम॑रुहमृ॒तस्य॒ पत्नी᳚ङ्गाय॒त्रेण॒ छन्द॑सा॒ ब्रह्म॑णा च॒र्तꣳ स॒त्ये॑ऽधाꣳ स॒त्यमृ॒ते॑ऽधाम् । म॒हीमू॒ षु सु॒त्रामा॑णमि॒ह धृति॒स्स्वाहे॒ह विधृ॑ति॒स्स्वाहे॒ह रन्ति॒स्स्वाहे॒ह रम॑ति॒स्स्वाहा᳚ ॥ 48 ॥  
ई॒ङ्का॒राय॒ स्वाहेङ्कृ॑ताय॒ स्वाहा॒ क्रन्द॑ते॒ स्वाहा॑ऽव॒क्रन्द॑ते॒ स्वाहा॒ प्रोथ॑ते॒ स्वाहा᳚ प्र॒प्रोथ॑ते॒ स्वाहा॑ ग॒न्धाय॒ स्वाहा᳚ घ्रा॒ताय॒ स्वाहा᳚ प्रा॒णाय॒ स्वाहा᳚ व्या॒नाय॒ स्वाहा॑ऽपा॒नाय॒ स्वाहा॑ सन्दी॒यमा॑नाय॒ स्वाहा॒ सन्दि॑ताय॒ स्वाहा॑ विचृ॒त्यमा॑नाय॒ स्वाहा॒ विचृ॑त्ताय॒ स्वाहा॑ पलायि॒ष्यमा॑णाय॒ स्वाहा॒ पला॑यिताय॒ स्वाहो॑परस्य॒ते स्वाहोप॑रताय॒ स्वाहा॑ निवेख्ष्य॒ते स्वाहा॑ निवि॒शमा॑नाय॒ स्वाहा॒ निवि॑ष्टाय॒ स्वाहा॑ निषथ्स्य॒ते स्वाहा॑ नि॒षीद॑ते॒ स्वाहा॒ निष॑ण्णाय॒ स्वाहा॑ [49]  
आ॒सि॒ष्य॒ते स्वाहाऽऽसी॑नाय॒ स्वाहा॑ऽऽसि॒ताय॒ स्वाहा॑ निपथ्स्य॒ते स्वाहा॑ नि॒पद्य॑मानाय॒ स्वाहा॒ निप॑न्नाय॒ स्वाहा॑ शयिष्य॒ते स्वाहा॒ शया॑नाय॒ स्वाहा॑ शयि॒ताय॒ स्वाहा॑ सम्मीलिष्य॒ते स्वाहा॑ स॒म्मील॑ते॒ स्वाहा॒ सम्मी॑लिताय॒ स्वाहा᳚ स्वफ्स्य॒ते स्वाहा᳚ स्वप॒ते स्वाहा॑ सु॒प्ताय॒ स्वाहा᳚ प्रभोथ्स्य॒ते स्वाहा᳚ प्र॒बुध्य॑मानाय॒ स्वाहा॒ प्रबु॑द्धाय॒ स्वाहा॑ जागरिष्य॒ते स्वाहा॒ जाग्र॑ते॒ स्वाहा॑ जागरि॒ताय॒ स्वाहा॒ शुश्रू॑षमाणाय॒ स्वाहा॑ शृण्व॒ते स्वाहा᳚ श्रु॒ताय॒ स्वाहा॑ वीख्षिष्य॒ते स्वाहा᳚ [50]  
वीख्ष॑माणाय॒ स्वाहा॒ वीख्षि॑ताय॒ स्वाहा॑ सꣳहास्य॒ते स्वाहा॑ स॒ञ्जिहा॑नाय॒ स्वाहो॒ज्जिहा॑नाय॒ स्वाहा॑ विवर्थ्स्य॒ते स्वाहा॑ वि॒वर्त॑मानाय॒ स्वाहा॒ विवृ॑त्ताय॒ स्वाहो᳚त्थास्य॒ते स्वाहो॒त्तिष्ठ॑ते॒ स्वाहोत्थि॑ताय॒ स्वाहा॑ विधविष्य॒ते स्वाहा॑ विधून्वा॒नाय॒ स्वाहा॒ विधू॑ताय॒ स्वाहो᳚त्क्रस्य॒ते स्वाहो॒त्क्राम॑ते॒ स्वाहोत्क्रा᳚न्ताय॒ स्वाहा॑ चङ्क्रमिष्य॒ते स्वाहा॑ चङ्क्र॒म्यमा॑णाय॒ स्वाहा॑ चङ्क्रमि॒ताय॒ स्वाहा॑ कण्डूयिष्य॒ते स्वाहा॑ कण्डू॒यमा॑नाय॒ स्वाहा॑ कण्डूयि॒ताय॒ स्वाहा॑ निकषिष्य॒ते स्वाहा॑ नि॒कष॑माणाय॒ स्वाहा॒ निक॑षिताय॒ स्वाहा॒ यदत्ति॒ तस्मै॒ स्वाहा॒ यत्पिब॑ति॒ तस्मै॒ स्वाहा॒ यन्मेह॑ति॒ तस्मै॒ स्वाहा॒ यच्छकृ॑त्क॒रोति॒ तस्मै॒ स्वाहा॒ रेत॑से॒ स्वाहा᳚ प्र॒जाभ्य॒स्स्वाहा᳚ प्रजन॑नाय॒ स्वाहा॒ सर्व॑स्मै॒ स्वाहा᳚ ॥ [51]  
अ॒ग्नये॒ स्वाहा॑ वा॒यवे॒ स्वाहा॒ सूर्या॑य॒ स्वाह॒र्तम॑स्यृ॒तस्य॒र्तम॑सि स॒त्यम॑सि स॒त्यस्य॑ स॒त्यम॑स्यृ॒तस्य॒ पन्था॑ असि दे॒वाना᳚ञ्छा॒याऽमृ॑तस्य॒ नाम॒ तथ्स॒त्यँय्यत्त्वम्प्र॒जाप॑ति॒रस्यधि॒ यद॑स्मिन्वा॒जिनी॑व॒ शुभ॒स्स्पर्ध॑न्ते॒ दिव॒स्सूर्ये॑ण॒ विशो॒ऽपो वृ॑णा॒न प॑वते क॒व्यन्प॒शुन्न गो॒पा इर्य॒ परि॑ज्मा ॥ 52 ॥  
