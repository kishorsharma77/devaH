---
title: प्रपाठकः २
unicode_script: devanagari
---
## अनुवाकः १ षड्रात्रविधिः
### संयुक्तमन्त्रः
सा॒ध्या वै दे॒वास्सु॑व॒र्गका॑मा ए॒तꣳ ष॑ड्रा॒त्रम॑पश्य॒न्तमाह॑र॒न्तेना॑यजन्त॒ ततो॒ वै ते सु॑व॒र्गँल्लो॒कमा॑य॒न्‌य ए॒वँव्वि॒द्वाꣳस॑ष्षड्रा॒त्रमास॑ते सुव॒र्गमे॒व लो॒कँय्य॑न्ति ।

### मन्त्रः
सा॒ध्या वै दे॒वास् सु॑व॒र्गका॑माः,
ए॒तꣳ ष॑ड्रा॒त्रम॑पश्य॒न् ।
तमाह॑र॒न् । तेना॑यजन्त ।  
ततो॒ वै ते सु॑व॒र्गँल् लो॒कमा॑यन्‌।
य ए॒वँव् वि॒द्वाꣳसष् षड्रा॒त्रमास॑ते
सुव॒र्गमे॒व लो॒कँय् य॑न्ति ।

#### टीका
1अथ चत्वारष्षडहास्सन्ति - साध्यानां प्रथमः, द्वितीय उपरिष्टात्, त्रिककुत् तृतीयः, अभ्यासश्चतुर्थः । तत्र प्रथमं विदधाति - साध्या वा इत्यादि ॥ गतम् । साध्या देवविशेषाः । तत्र कर्तरि यत्, उदात्तनिवृत्तिस्वरेण तत उदात्तत्वम् । आसते इत्यादि । चोदितत्वात्सत्त्रं षड्रात्रः, अत एव बहुवचनं देवा इति ॥


### संयुक्तमन्त्रः
देवस॒त्त्रँव्वै ष॑ड्रा॒त्र प्र॒त्यख्ष॒॒ ह्ये॑तानि॑ पृ॒ष्ठानि॒ य ए॒वँव्वि॒द्वाꣳस॑ष्षड्रा॒त्रमास॑ते सा॒ख्षादे॒व दे॒वता॑ अ॒भ्यारो॑हन्ति षड्रा॒त्रो भ॑वति॒ षड्वा ऋ॒तव॒ष्षट्पृ॒ष्ठानि॑ [1]  
पृ॒ष्ठैरे॒वर्तून॒न्वारो॑हन्त्यृ॒तुभि॑स्सँव्वथ्स॒रन्ते सँ॑व्वथ्स॒र ए॒व प्रति॑ तिष्ठन्ति बृहद्रथन्त॒राभ्याँ᳚य्यन्ती॒यँव्वाव र॑थन्त॒रम॒सौ बृ॒हदा॒भ्यामे॒व य॒न्त्यथो॑ अ॒नयो॑रे॒व प्रति॑ तिष्ठन्त्ये॒ते वै य॒ज्ञस्या᳚ञ्ज॒साय॑नी स्रु॒ती ताभ्या॑मे॒व सु॑व॒र्गँल्लो॒कँय्य॑न्ति

### मन्त्रः
देवस॒त्त्रँव् वै ष॑ड्रा॒त्रः ।
प्र॒त्यख्ष॒॒ ह्ये॑तानि॑ पृ॒ष्ठानि॑ ।
#### टीका
2देवसत्त्रमित्यादि ॥ देवैर्दृष्टत्वात् । यद्वा - देवा एव सत्त्रात्मना तिष्ठन्तीति देवसत्त्रं । तदेवाह प्रत्यक्षमेव हि अव्यवधानेन वर्तन्ते यान्येतानि पृष्ठानि रथन्तरादीनि तान्येव हि देवाः देवतुल्यत्वात्, अतो देवसत्त्रम् । 'कूलतीर' इत्यादिना प्रत्यक्षशब्द उत्तरपदाद्युदात्तः ।

### मन्त्रः
य ए॒वँव्वि॒द्वाꣳस॑ष् षड्रा॒त्रम् आस॑ते ,
सा॒ख्षाद् ए॒व दे॒वता॑ अ॒भ्यारो॑हन्ति ।
षड्रा॒त्रो भ॑वति ।
#### टीका
तस्मात्साक्षादव्यवधानेन देवतास्थानमभ्यारोहन्ति । देवताशब्देन साहचर्यात् तदीय स्थानमुच्यते । देवता एव वा प्रविशन्ति । सत्त्रत्वात्सर्वत्र बहुवचनम् । पृष्ठानीति वचनात् पृष्ठ्यः षडहो भवतीति गम्यते । तच्चेदानीमेव दर्शयिष्यति त्रिवृदग्निष्टोम इत्यादिना ।


### मन्त्रः
षड्वा ऋ॒तव॒ष् षट्पृ॒ष्ठानि॑ +++( च सन्ति)+++[1]।
पृ॒ष्ठैरे॒व  ऋ॒र्तून् अ॒न्वारो॑हन्ति ।
#### टीका
षट्त्वान्वयात् षड्भिः पृष्ठैः ऋतूननुक्रमेणारोहन्ति।
उक्तौ स्वरसमासौ ।
### मन्त्रः
ऋ॒तुभि॑स् सँव्वथ्स॒रम्,
ते सँ॑व्वथ्स॒र ए॒व प्रति॑ तिष्ठन्ति ।
#### टीका
ऋतुभिश्च संवत्सरं आदित्यात्मानम् । अथ ते तत्रैव प्रतिष्ठिता भवन्ति ।


### मन्त्रः
बृहद्रथन्त॒राभ्याँ᳚य् यन्ति ।
इ॒यँव् वाव र॑थन्त॒रम् ,अ॒सौ बृ॒हत् +++(चास्ति)+++। आ॒भ्यामे॒व य॒न्ति ।
#### टीका
अथ बृहद्रथन्तराभ्यामिति । द्वितीयत्वेऽपि अल्पाच्तरत्वाद्वृहतः पूर्वनिपातः । अत्रायं षडहोतिरात्रोहीनः, तत्रान्त्येऽहनि बृहद्रथन्तराभ्यां यन्ति गच्छन्ति यागं निर्वर्तयन्ति । पूर्वेषु त्वहस्सु 'प्रत्यक्षं ह्येतानि' इति वचनात् वैरूपादीन्यपि यथायथं वर्तन्ते । इयमित्यादि । गतम् ।

### मन्त्रः
अथो॑ अ॒नयो॑रे॒व प्रति॑ तिष्ठन्ति ।
ए॒ते वै य॒ज्ञस्या᳚ञ्ज॒साय॑नी स्रु॒ती ।
ताभ्या॑मे॒व सु॑व॒र्गँल् लो॒कँय् य॑न्ति ।
#### टीका
अपिचानयोर्द्यावापृथिव्योः प्रतिष्ठिता भवन्ति । यावदिमे तावत् स्थास्यन्ति । 'त्यदादीनां यद्यत्परम्' इतीदमश्शेषः । एते बृहद्रथन्तरे यज्ञस्याञ्जसा आर्जवेन अपरिहारेण गमनसाधने स्रुती मार्गौ 'अञ्जस उपसंख्यानम्' इत्यलुक् ॥


### संयुक्तमन्त्रः
त्रि॒वृद॑ग्निष्टो॒मो भ॑वति॒ तेज॑ ए॒वाव॑ रुन्धते पञ्चद॒शो भ॑वतीन्द्रि॒यमे॒वाव॑ रुन्धते सप्तद॒शः [2]  
भ॒व॒त्य॒न्नाद्य॒स्याव॑रुद्ध्या॒ अथो॒ प्रैव तेन॑ जायन्त एकवि॒ꣳ॒शो भ॑वति॒ प्रति॑ष्ठित्या॒ अथो॒ रुच॑मे॒वात्मन्द॑धते त्रिण॒वो भ॑वति॒ विजि॑त्यै त्रयस्त्रि॒ꣳ॒शो भ॑वति॒ प्रति॑ष्ठित्यै सदोहविर्धा॒निन॑ ए॒तेन॑ षड्रा॒त्रेण॑ यजेर॒न्


### मन्त्रः
त्रि॒वृद॑ग्निष्टो॒मो भ॑वति । तेज॑ ए॒वाव॑ रुन्धते ।
प॒ञ्च॒द॒शो भ॑वति । इ॒न्द्रि॒यम् ए॒वाव॑ रुन्धते ।  
स॒प्त॒द॒शो भवति। [2] अ॒न्नाद्य॒स्याव॑रुद्ध्यै ।
अथो॒ प्रैव तेन॑ जायन्ते ।
ए॒क॒वि॒ꣳ॒शो भ॑वति । प्रति॑ष्ठित्यै ।  
अथो॒ रुच॑मे॒वात्मन् द॑धते ।
त्रि॒ण॒वो भ॑वति । विजि॑त्यै ।
त्र॒य॒स्त्रि॒ꣳ॒शो भ॑वति । प्रति॑ष्ठित्यै ।

#### टीका
6त्रिवृदग्निष्टोम इति ॥ पृष्ठ्यष्षडहं दर्शयति - त्रिवृदग्निष्टोमो रथन्तरसामा प्रथममहः । पञ्चदश उक्थ्यो बृहत्सामा द्वितीयमहः । सप्तदश उक्थ्यो वैरूपसामा तृतीयमहः । एकविंशष्षोडशी वैराजसामा चतुर्थम् । त्रिणव उक्थ्यः शाक्वरसामा पञ्चमम् । त्रयस्त्रिंश उक्थ्यो रैवतसामा षष्ठम् । इत्येष पृष्ठ्यष्षडहः । वैकृतस्तु विशेषो यथावद्योज्य इति । त्रिवृदादयश्शब्दा व्याख्याताः ॥


### संयुक्तमन्त्रः
सदोहविर्धा॒निन॑ ए॒तेन॑ षड्रा॒त्रेण॑ यजेर॒न्नाश्व॑त्थी हवि॒र्धान॒ञ्चाग्नी᳚ध्रञ्च भवत॒स्तद्धि सु॑व॒र्ग्य॑ञ्च॒क्रीव॑ती भवतस्सुव॒र्गस्य॑ लो॒कस्य॒ सम॑ष्ट्या उ॒लूख॑लबुध्नो॒ यूपो॑ भवति॒ प्रति॑ष्ठित्यै॒ प्राञ्चो॑ यान्ति॒ प्राङि॑व॒ हि सु॑व॒र्गः [3]  
यान्त्ये॒ष वै दे॑व॒यान॒ पन्था॒स्तमे॒वान्वारो॑हन्त्या॒क्रोश॑न्तो या॒न्त्यव॑र्तिमे॒वान्यस्मि॑न्प्रति॒षज्य॑ प्रति॒ष्ठाङ्ग॑च्छन्ति


### मन्त्रः
सदो-हविर् धा॒निनः॑ ।
ए॒तेन॑ षड्रा॒त्रेण॑ यजेरन् ।
#### टीका
4सदोहविर्धानिन इत्युत्तरार्थोनुवादः विशेषं दर्शयितुम् ।

#### मन्त्रः
आश्व॑त्थी हवि॒र्धान॒ञ्च , आग्नी᳚ध्रञ्च भवतः ।
तद्धि सु॑व॒र्ग्य॑ञ् च॒क्रीव॑ती भवतः ।
सुव॒र्गस्य॑ लो॒कस्य॒ सम॑ष्ट्यै ।
#### टीका
आश्वत्थी इति ॥ अश्वत्थमय्यौ । विकृत्यभिप्रायमिदं स्त्रीत्वम् । हविर्धानाग्नीध्रे अश्वत्थविकृती । 'वा छन्दसि' इति पूर्वसवर्णदीर्घत्वम्, 'सुपां सुलुक्' इति लुक् । तद्धि सुवर्ग्यं सुवर्गस्य लोकस्य निमित्तम् । 'गोद्व्यचः' इति यत् । चक्रीवती चक्रयुक्ते शकटे भवतः । अन्य आहुः - एवं सति सदसो विशेषवचने तद्ग्रहणानर्थक्यात् हविर्धानस्य प्रयोजनाभावात् सदोहविर्धाने शकटवती भवत इति । 'आसन्दीवत्' इत्यादौ निपात्यते, 'नपुंसकाच्च' इति शीभावः । समष्ट्यै सम्यक्प्राप्तये । 'तादौ च' इति गतेः प्रकृतिस्वरत्वम् ।

### मन्त्रः
उ॒लूख॑लबुध्नो॒ यूपो॑ भवति । प्रति॑ष्ठित्यै॒
प्राञ्चो॑ यान्ति ।  प्राङि॑व॒ हि सु॑व॒र्गो
लो॒कः ।
सर॑स्वत्या  यान्ति [3]।
#### टीका
उलूखलबुध्न इति । उलूखलाकारमूल इति । प्राञ्च इति । प्राङ्मुखा गच्छन्ति सत्त्रं समापयन्ति प्रकर्षेणाञ्चन्निव स्वर्गो भवति । सरस्वत्येति । तीर्थविशेषः सरस्वती, तया यान्ति तां प्राप्य सत्त्रं समापयन्ति ।

### मन्त्रः
ए॒ष वै दे॑व॒यान॒ पन्था॒स्,
तमे॒वान्वारो॑हन्ति ।
आ॒क्रोश॑न्तो या॒न्ति ।
अव॑र्तिमे॒वान्यस्मि॑न् प्रति॒षज्य॑ प्रति॒ष्ठाङ् ग॑च्छन्ति।
#### मन्त्रः
एष वा इति । देवान्यान्ति अनेनेति देवयानः, तमेव मार्गं समारोहन्ति प्रपद्यन्ते । आक्रोशन्त इति । अवर्ति अवर्तनं दारिद्र्यं अन्यस्मिन् पुरुषे प्रतिषज्य समासज्य प्रतिष्ठां प्राप्तिं गच्छन्ति ॥


### संयुक्तमन्त्रः
य॒दा दश॑ श॒तङ्कु॒र्वन्त्यथैक॑मु॒त्थानꣳ॑ श॒तायु॒ पुरु॑षश्श॒तेन्द्रि॑य॒ आयु॑ष्ये॒वेन्द्रि॒ये प्रति॑ तिष्ठन्ति ।

### मन्त्रः
य॒दा दश॑ श॒तङ्कु॒र्वन्ति॑ ।
अथैक॑म् उ॒त्थान᳚म् ।
#### टीका
5यदेत्यादि ॥ यदा ऋषभाधिका दश गावः प्रसवेन शतं कुर्वन्ति अथानन्तरमेकमुत्थानं अयमपि कश्चित्समापनकालः, एतावति काले सत्त्रं समाप्यते इति एके आहुरिति यावत् ।

### मन्त्रः
श॒तायु॒ पुरु॑षश् श॒तेन्द्रि॑यः। आयु॑ष्ये॒वेन्द्रि॒ये प्रति॑ तिष्ठन्ति ।
#### टीका
शतायुरिति । गतम् ॥ +++(विस्तृतव्याख्यानमन्यत्र मृग्यम्)+++

### संयुक्तमन्त्रः
य॒दा श॒तꣳ स॒हस्र॑ङ्कु॒र्वन्त्यथैक॑मु॒त्थानꣳ॑ स॒हस्र॑सम्मितो॒ वा अ॒सौ लो॒को॑ऽमुमे॒व लो॒कम॒भि ज॑यन्ति

### मन्त्रः
य॒दा श॒तꣳ स॒हस्र॑ङ् कु॒र्वन्ति॑ ।
अथैक॑मु॒त्थान᳚म् ।
#### टीका
6यदा शतमित्यादि ॥ एवमेव शतं ऋषभाधिका गावः यदा सहस्रं कुर्वन्ति अथैकमुत्थानमिति वदन्त्येके, प्रसवशक्तिवैचित्र्यात् गवां पक्षभेदः ।

### मन्त्रः
स॒हस्र॑सम्मितो॒ वा अ॒सौ लो॒कः,  अ॒मुमे॒व लो॒कम् अ॒भि ज॑यन्ति ।
#### टीका
सहस्रसम्मितः सहस्रतुल्यः महत्त्वाद्दुःखसंपाद्यत्वाच्च ॥


### संयुक्तमन्त्रः
य॒दैषा᳚म्प्र॒मीये॑त य॒दा वा॒ जीये॑र॒न्नथैक॑मु॒त्थान॒न्तद्धि ती॒र्थम् ॥ [4]


### मन्त्रः
य॒दैषा᳚म् प्र॒मीये॑त । य॒दा वा॒ जीये॑रन् ।। अथैक॑मु॒त्थान᳚म् ।
#### टीका
7यदैषामत्यादि ॥ यदैषां सत्त्रिणां मध्ये कश्चित्प्रमीयेत यदा वा जीयेरन् सर्वस्वमपि ह्रियेरन् तदाऽप्येकमुत्थानमिति ।

### मन्त्रः
तद् हि ती॒र्थम् ॥ [4]
#### टीका
तद्धि तीर्थं तारकं दुरितेभ्य इति । अर्थादियन्तं कालमावर्तते षडह इति गम्यते । उक्तं च चोदितत्वात् सत्त्रं षड्रात्र इति ॥

इति सप्तमे द्वितीये प्रथमोनुवाकः ॥  


## अनुवाकः २ सप्तरात्रविधिः

### संयुक्तमन्त्रः
कु॒सु॒रु॒बिन्द॒ औद्दा॑लकिरकामयत पशु॒मान्थ्स्या॒मिति॒ स ए॒तꣳ स॑प्तरा॒त्रमाह॑र॒त्तेना॑यजत॒ तेन॒ वै स याव॑न्तो ग्रा॒म्या प॒शव॒स्तानवा॑रुन्द्ध॒ य ए॒वँव्वि॒द्वान्थ्स॑प्तरा॒त्रेण॒ यज॑ते॒ याव॑न्त ए॒व ग्रा॒म्या प॒शव॒स्ताने॒वाव॑ रुन्द्धे सप्तरा॒त्रो भ॑वति स॒प्त ग्रा॒म्या प॒शव॑स्स॒प्तार॒ण्यास्स॒प्त छन्दाꣳ॑स्यु॒भय॒स्याव॑रुद्ध्यै


### मन्त्रः
कु॒सु॒रु॒बिन्द॒ औद्दा॑लकिर् अकामयत
पशु॒मान्थ्स्या॒मिति ।

#### टीका
1अथाष्टौ सप्तरात्राः - कौसुरुबिन्दः प्रथमः, सप्तर्षीणां द्वितीयः, प्राजापत्यस्तृतीयः, छन्दोमपवमानश्चतुर्थः, पृष्ट्यावलम्बः पञ्चमः, सत्त्रसम्मितष्षष्ठः, ऐन्द्रस्सप्तमः, जनकसप्तरात्रोष्टमः । तत्र प्रथमं विदधाति - कुसुरुबिन्द इति ॥ कुसुरुबिन्दो नाम उद्दालकपुत्रोकामयत पशुमान् बहुपशुस्स्यामिति । 'ह्रस्वनुड्भ्याम्' इति मतुप उदात्तत्वम् ।

### मन्त्रः
स ए॒तꣳ स॑प्तरा॒त्रम् आह॑रत् ।
तेना॑यजत ।
#### टीका
स एतमित्यादि । गतम् ।


### मन्त्रः
तेन॒ वै स याव॑न्तो ग्रा॒म्या प॒शव॒स् तानवा॑रुन्ध ।
य ए॒वँव् वि॒द्वान्थ्स॑प्तरा॒त्रेण॒ यज॑ते ।
याव॑न्त ए॒व ग्रा॒म्या प॒शव॒स्, ताने॒वाव॑ रुन्धे ।  
सप्तरा॒त्रो भ॑वति ।
स॒प्त ग्रा॒म्या प॒शवः॑ । स॒प्तार॒ण्याः । स॒प्त छन्दाꣳ॑सि । उ॒भय॒स्य अव॑रुद्ध्यै ।
#### टीका
अन्यो द्रष्टा, अयमाहर्ता, तेनापश्यदिति नोक्तम् । गोजाश्वाविकपुरुषगर्दभोष्ट्राः सप्त ग्राम्याः पशवः । द्विखुरश्वापदपक्षिसरीसृपहस्तिमर्कटादयस्सप्तारण्याः । गायत्र्युष्णिगनुष्टुब्बृहतीपङ्क्तित्रिष्टुब्जगत्यस्सप्त छन्दांसि । चतुरुत्तराणि । उभयस्यावरुद्ध्यै पशूनां छन्दसां चावरुद्ध्यै भवति सप्तत्वान्वयात् ॥


### संयुक्तमन्त्रः
त्रि॒वृद॑ग्निष्टो॒मो भ॑वति॒ तेजः॑ [5]  
ए॒वाव॑ रुन्द्धे पञ्चद॒शो भ॑वतीन्द्रि॒यमे॒वाव॑ रुन्द्धे सप्तद॒शो भ॑वत्य॒न्नाद्य॒स्याव॑रुद्ध्या॒ अथो॒ प्रैव तेन॑ जायत एकवि॒ꣳ॒शो भ॑वति॒ प्रति॑ष्ठित्या॒ अथो॒ रुच॑मे॒वात्मन्ध॑त्ते त्रिण॒वो भ॑वति॒ विजि॑त्यै पञ्चवि॒ꣳ॒शो᳚ऽग्निष्टो॒मो भ॑वति प्र॒जाप॑ते॒राप्त्यै॑ महाव्र॒तवा॑न॒न्नाद्य॒स्याव॑रुद्ध्यै विश्व॒जिथ्सर्व॑पृष्ठोऽतिरा॒त्रो भ॑वति॒ सर्व॑स्या॒भिजि॑त्यै

### मन्त्रः
त्रि॒वृद् अ॑ग्निष्टो॒मो भ॑वति । तेजः॑ [5]  ए॒वाव॑ रुन्धे । प॒ञ्च॒द॒शो भ॑वति । इन्द्रि॒यम् ए॒वाव॑ रुन्धे । स॒प्त॒द॒शो भ॑वति । अ॒न्नाद्य॒स्य अव॑रुध्यै ।  
अथो॒ प्रैव तेन॑ जायते । ए॒क॒वि॒ꣳ॒शो भ॑वति । प्रति॑ष्ठित्यै । अथो॒ रुच॑मे॒वात्मन् ध॑त्ते । त्रि॒ण॒वो भ॑वति॒ विजि॑त्यै ।  
प॒ञ्च॒वि॒ꣳ॒शो᳚ऽग्निष्टो॒मो भ॑वति । प्र॒जाप॑ते॒राप्त्यै॑ ।
म॒हा॒व्र॒त॒वा॑न् अ॒न्नाद्य॑स्य अव॑रुद्ध्यै ।
#### टीका
2त्रिवृदित्यादि ॥ अहीनत्वादत्र सर्वत्रैकवचनम् । त्रयस्त्रिंशस्य स्थाने पञ्चविंश इति विशेषः । महाव्रतवान् ये महाव्रतधर्माः 'स्तुवन्त्यनुश्नोकेन' इत्याद्याः तद्वान् ।

### मन्त्रः
विश्व॒जिथ्सर्व॑पृष्ठोऽतिरा॒त्रो भ॑वति ।
सर्व॑स्य अ॒भिजि॑त्यै ।
#### टीका
विश्वजित् सर्वपृष्ठोतिरात्रस्सप्तममहः । बृहद्रथन्तरवैरूपवैराजशाक्वररैवतानि सर्वाण्यपि पृष्ठान्यस्येति सर्वपृष्ठः ॥


### संयुक्तमन्त्रः
यत्प्र॒त्यख्ष॒म्पूर्वे॒ष्वह॑स्सु पृ॒ष्ठान्यु॑पे॒यु प्र॒त्यख्ष᳚म् [6]  
वि॒श्व॒जिति॒ यथा॑ दु॒ग्धामु॑प॒सीद॑त्ये॒वमु॑त्त॒ममह॑स्स्या॒न्नैक॑रा॒त्रश्च॒न स्या᳚द्बृहद्रथन्त॒रे पूर्वे॒ष्वह॒स्सूप॑ यन्ति

### मन्त्रः
यत्प्र॒त्यख्ष॒म् पूर्वे॒ष्व् अह॑स्सु पृ॒ष्ठान्य् उ॑पे॒युः।
प्र॒त्यख्षँ॑व् विश्व॒जिति॑ ।
यथा॑ दु॒ग्धाम् उ॑प॒सीद॑ति ।  

ए॒वमु॑त्त॒मम् अह॑स् स्या॒त् ।
नैक॑रा॒त्रश्च॒न स्या᳚त्।
बृहद्रथन्त॒रे पूर्वे॒ष्वह॒स्सूप॑ यन्ति ।
#### टीका
3यत्प्रत्यक्षमित्यादि ॥ पूर्वेष्वहस्सु त्रिवृदादिषु पृष्ठानि रथन्तरादीनि प्रत्यक्षमविकृतमेव उपेयुः । तत्तथा स्यात् । कथम्? यथैव दुग्धामपि गां तदैव दोग्धुं दोग्धा उपसीदति एवमिदं उत्तममहर्निस्सारं स्यात्, ततश्च नैकरात्रोपि स्यात् एकरात्रमपि विश्वजिन्न स्यात् । तस्मात्पूर्वेष्वहस्सु बृहद्रथन्तरे रथन्तरं बृहदिति पर्यायेणोपयन्ति अन्त्याद्दिवसात्प्राग्वैरूपादिभिर्विना ॥


### संयुक्तमन्त्रः
इ॒यँव्वाव र॑थन्त॒रम॒सौ बृ॒हदा॒भ्यामे॒व न य॒न्त्यथो॑ अ॒नयो॑रे॒व प्रति॑ तिष्ठन्ति॒ यत्प्र॒त्यख्षँ॑व्विश्व॒जिति॑ पृ॒ष्ठान्यु॑प॒यन्ति॒ यथा॒ प्रत्ता᳚न्दु॒हे ता॒दृगे॒व तत् ॥ [7]  

### मन्त्रः
इ॒यँव्वाव र॑थन्त॒रम् अ॒सौ बृ॒हत् +++( चास्ति)+++। आ॒भ्यामे॒व न य॒न्ति ।  
अथो॑ अ॒नयो॑रे॒व प्रति॑ तिष्ठन्ति ।  
यत्प्र॒त्यख्षँ॑व् विश्व॒जिति॑ ।
पृ॒ष्ठान्यु॑प॒यन्ति ।
यथा॒ प्रत्ता᳚न्दु॒हे, ता॒दृग् ए॒व तत् ॥ [7]

#### टीका
4इयं वावेत्यादि ॥ गतम् । यदित्यादि । अथ विश्वजिति सर्वपृष्ठानि प्रत्यक्षमुपयन्ति । यथा प्रत्तां पयो दातुं प्रवृत्तां प्रारब्धां प्रस्नवतीं गां दुग्धे तादृक्तद्भवति । आदिकर्मणि क्तः अच उपसर्गात्तः, 'लोपस्त आत्मनेपदेषु' इति तलोपः ॥

इति सप्तमे द्वितीये द्वितीयोनुवाकः ॥  

## अनुवाकः ३ अष्टरात्रविधिः

### संयुक्तमन्त्रः
बृह॒स्पति॑रकामयत ब्रह्मवर्च॒सी स्या॒मिति॒ स ए॒तम॑ष्टरा॒त्रम॑पश्य॒त्तमाह॑र॒त्तेना॑यजत॒ ततो॒ वै स ब्र॑ह्मवर्च॒स्य॑भव॒द्य ए॒वँव्वि॒द्वान॑ष्टरा॒त्रेण॒ यज॑ते ब्रह्मवर्च॒स्ये॑व भ॑वत्यष्टरा॒त्रो भ॑वत्य॒ष्टाख्ष॑रा गाय॒त्री गा॑य॒त्री ब्र॑ह्मवर्च॒सङ्गा॑यत्रि॒यैव ब्र॑ह्मवर्च॒समव॑ रुन्द्धेऽष्टरा॒त्रो भ॑वति॒ चत॑स्रो॒ वै दिश॒श्चत॑स्रोऽवान्तरदि॒शा दि॒ग्भ्य ए॒व ब्र॑ह्मवर्च॒समव॑ रुन्द्धे [8]


### मन्त्रः
बृह॒स्पति॑रकामयत । ब्रह्मवर्च॒सी स्या᳚म्  ।
इति॒ स ए॒तम॑ष्टरा॒त्रम॑पश्यत् । तमाह॑रत् । तेना॑यजत ।  
ततो॒ वै स ब्र॑ह्मवर्च॒स्य॑भवत् ।
य ए॒वँव् वि॒द्वान॑ष्टरा॒त्रेण॒ यज॑ते ।
ब्रह्मवर्च॒सी ए॒व भ॑वति । अष्टरा॒त्रो भ॑वति ।  
अ॒ष्टाख्ष॑रा गाय॒त्री ।
गा॑य॒त्री ब्र॑ह्मवर्च॒सम् ।
गा॑यत्रि॒यैव ब्र॑ह्मवर्च॒समव॑ रुन्धे ।  
अष्टरा॒त्रो भ॑वति ।
चत॑स्रो॒ वै दिश॒श् , चत॑स्रोऽवान्तरदि॒शा ।
दि॒ग्भ्य ए॒व ब्र॑ह्मवर्च॒समव॑ रुन्धे [8] ।
#### टीका
1अथाष्टरात्र एकस्तद्विदधाति - बृहस्पतिरित्यादि ॥ गतम् । अष्टत्वान्वयात् अष्टाक्षरगायत्र्यात्मकब्रह्मवर्चसलाभः । पुनरप्यष्टत्वान्वयात् । अष्टभ्यो दिग्भ्यो ब्रह्मवर्चसलाभः ॥


### संयुक्तमन्त्रः
त्रि॒वृद॑ग्निष्टो॒मो भ॑वति॒ तेज॑ ए॒वाव॑ रुन्द्धे पञ्चद॒शो भ॑वतीन्द्रि॒यमे॒वाव॑ रुन्द्धे सप्तद॒शो भ॑वत्य॒न्नाद्य॒स्याव॑रुद्ध्या॒ अथो॒ प्रैव तेन॑ जायत एकवि॒ꣳ॒शो भ॑वति॒ प्रति॑ष्ठित्या॒ अथो॒ रुच॑मे॒वात्मन्ध॑त्ते त्रिण॒वो भ॑वति॒ विजि॑त्यै त्रयस्त्रि॒ꣳ॒शो भ॑वति॒ प्रति॑ष्ठित्यै पञ्चवि॒ꣳ॒शो᳚ऽग्निष्टो॒मो भ॑वति प्र॒जाप॑ते॒राप्त्यै॑ महाव्र॒तवा॑न॒न्नाद्य॒स्याव॑रुद्ध्यै विश्व॒जिथ्सर्व॑पृष्ठोऽतिरा॒त्रो भ॑वति॒ सर्व॑स्या॒भिजि॑त्यै ॥ [9]



### मन्त्रः
त्रि॒वृद॑ग्निष्टो॒मो भ॑वति। तेज॑ ए॒वाव॑ रुन्धे ।
पञ्चद॒शो भ॑वति । इन्द्रि॒यमे॒वाव॑ रुन्धे ।
सप्तद॒शो भ॑वति । अ॒न्नाद्य॒स्याव॑रुध्यै।  
अथो॒ प्रैव तेन॑ जायते ।
एकवि॒ꣳ॒शो भ॑वति । प्रति॑ष्ठित्यै ।
अथो॒ रुच॑मे॒वात्मन्ध॑त्ते ।
त्रिण॒वो भ॑वति । विजि॑त्यै ।  
त्रयस्त्रि॒ꣳ॒शो भ॑वति । प्रति॑ष्ठित्यै ।
पञ्चवि॒ꣳ॒शो᳚ऽग्निष्टो॒मो भ॑वति । प्र॒जाप॑ते॒राप्त्यै॑ ।
महाव्र॒तवा॑न॒न्नाद्य॒स्याव॑रुद्ध्यै ।  
विश्व॒जिथ्सर्व॑पृष्ठः अतिरा॒त्रो भ॑वति ।
सर्व॑स्या॒भिजि॑त्यै ॥ [9]  
#### टीका
2त्रिवृदित्यादि ॥ गतम् । त्रिवृदादयस्त्रयस्त्रिंशान्ताः षट्, पञ्चविंशोग्निष्टोमो महाव्रतवान् सप्तमः' विश्वजित्सर्वपृष्ठोतिरात्रोष्टममहः ॥

इति सप्तमे द्वितीये तृतीयोनुवाकः ॥  

## अनुवाकः ४ नवरात्रविधिः

### संयुक्तमन्त्रः
प्र॒जाप॑ति प्र॒जा अ॑सृजत॒ तास्सृ॒ष्टाः ख्षुध॒न्न्या॑य॒न्थ्स ए॒तन्न॑वरा॒त्रम॑पश्य॒त्तमाह॑र॒त्तेना॑यजत॒ ततो॒ वै प्र॒जाभ्यो॑ऽकल्पत॒ यर्‌हि॑ प्र॒जाः ख्षुध॑न्नि॒गच्छे॑यु॒स्तर्‌हि॑ नवरा॒त्रेण॑ यजेत

### मन्त्रः
प्र॒जाप॑ति प्र॒जा अ॑सृजत ।
तास् सृ॒ष्टाः ख्षुध॒न् न्या॑यन् ।
स ए॒तन् न॑वरा॒त्रम॑पश्यत् ।
तमाह॑रत् । तेना॑यजत ।
ततो॒ वै प्र॒जाभ्यो॑ऽकल्पत ।
#### टीका
1त्रयो नवरात्राः । आयुष्कामस्य प्रथमः । ब्रह्मवर्चसकामस्य द्वितीयः । शललीपिशङ्गस्तृतीयः । तत्राद्यो विधीयते - प्रजापतिः प्रजा इत्यादि ॥ प्रजासृष्ट्यनन्तरमेव क्षुधं नियमेनागच्छन् ततोक्षीयन्त । अथ नवरात्रोण लोकान् प्रजाभ्योकल्पत वृत्तिविधानेन क्षुधं निवर्तयितुं समर्थोभवत् । ततः प्रजा दीर्घमजीवन् ।

### मन्त्रः
यर्‌हि॑ प्र॒जाः ख्षुध॑न् नि॒गच्छे॑युः ।
तर्‌हि॑ नवरा॒त्रेण॑ यजेत ।
#### टीका
यर्हीत्यादि । यस्मिन् काले । अनद्यतनेर्हिलन्यतरस्याम् ॥

### संयुक्तमन्त्रः
इमे हि वा ए॒तासाँ᳚ल्लो॒का अकॢ॑प्ता॒ अथै॒ताः ख्षुध॒न्नि ग॑च्छन्ती॒माने॒वाभ्यो॑ लो॒कान्क॑ल्पयति॒ तान्कल्प॑मानान्प्र॒जाभ्योऽनु॑ कल्पते॒ कल्प॑न्ते [10]  
अ॒स्मा॒ इ॒मे लो॒का ऊर्ज॑म्प्र॒जासु॑ दधाति

### मन्त्रः
इमे हि वा ए॒तासाँ᳚ल् लो॒का अकॢ॑प्ता ।
अथै॒ताः ख्षुध॒न्नि ग॑च्छन्ति ।
इ॒माने॒वाभ्यो॑ लो॒कान् क॑ल्पयति ।
#### टीका
2इमे हीत्यादि ॥ एतासां प्रजानां इमे लोका अकॢप्ताः सस्याभावेन रक्षणपर्याप्ता न भवन्ति, अत एताः क्षुधं निगच्छन्ति । तस्मान्नवरात्रेण लोकान् प्रजाभ्यः कल्पयति रक्षणाय पर्याप्तान् करोति त्रैलोक्यात्मकत्वान्नवरात्रस्य ।

### मन्त्रः
तान् कल्प॑मानान् प्र॒जाभ्योऽनु॑ कल्पते ।
#### टीका
तान् लोकान् कल्पमानाननु प्रजार्थं कल्पते यजमानः ।

### मन्त्रः
कल्प॑न्ते अ॒स्मा॒ [10]  इ॒मे लो॒काः ।
ऊर्ज॑म् प्र॒जासु॑ दधाति
#### टीका
 अस्मै च यजमानाय लोकाः कल्पन्ते सस्यादिवृद्ध्या । तत ऊर्जमन्नं प्रजासु दधाति ॥

### संयुक्तमन्त्रः
त्रिरा॒त्रेणै॒वेमँल्लो॒कङ्क॑ल्पयति त्रिरा॒त्रेणा॒न्तरि॑ख्षन्त्रिरा॒त्रेणा॒मुँल्लो॒कँय्यथा॑ गु॒णे गु॒णम॒न्वस्य॑त्ये॒वमे॒व तल्लो॒के लो॒कमन्व॑स्यति॒ धृत्या॒ अशि॑थिलम्भावाय॒

### मन्त्रः
त्रिरा॒त्रेण ए॒वेमँल् लो॒कङ् क॑ल्पयति । त्रिरा॒त्रेणा॒न्तरि॑ख्षम् ।
त्रिरा॒त्रेण अ॒मुँल् लो॒कम्।  +++(कल्पयति)+++ ।
#### टीका
3त्रिरात्रेणेत्यादि ॥ प्रथमेन त्रिरात्रेण इमं लोकं कल्पयति । द्वितीयेन अन्तरिक्षम् । तृतीयेनामुम् । यथेत्यादि ।

### मन्त्रः
यथा॑ गु॒णे गु॒णम॒न्वस्य॑ति ।
ए॒वमे॒व तल्लो॒के लो॒कमन्व॑स्यति ।
धृत्या॒ अशि॑थिलम्भावाय ।
#### टीका
यथा गुणे रज्ज्वां अवयवगुणं द्वितीयं तृतीयं च अन्वस्यति अनुक्षिपति रज्जुमुपोद्बलयति, एवमेकस्मिन् लोके लोकं द्वितीयं तृतीयं च अन्वस्यति त्रैलोक्यात्मक एकतन्त्रस्त्रिरात्रः क्रियते धृत्यै धारणसामर्थ्यार्थं सर्वस्याशिथिलंभावाय च । च्वेरम्भावश्छान्दसः ॥


### संयुक्तमन्त्रः
ज्योति॒र्गौरायु॒रिति॑ ज्ञा॒तास्स्तोमा॑ भवन्ती॒यँव्वाव ज्योति॑र॒न्तरि॑ख्ष॒ङ्गौर॒सावायु॑रे॒ष्वे॑व लो॒केषु॒ प्रति॑ तिष्ठन्ति॒ ज्ञात्र॑म्प्र॒जाना᳚म् [11]  
ग॒च्छ॒ति

### मन्त्रः
ज्योति॒र्गौरायु॒रिति॑ ज्ञा॒तास् स्तोमा॑ भवन्ति ।
#### टीका
4कथं पुनस्त्रिरात्रस्य लोकत्रयात्मकत्वमित्याह - ज्योतिर्गौरायुरिति ॥ ज्ञाताः स्तोमाः अहानि ज्ञाता अभ्यस्ता भवन्ति ।

### मन्त्रः
इ॒यँव् वाव ज्योति॑र॒न्तरि॑ख्ष॒म् ।
गौर॒सावायुः ।
ए॒ष्वे॑व लो॒केषु॒ प्रति॑ तिष्ठन्ति ।
ज्ञात्र॑म् प्र॒जाना᳚ङ्गच्छति ।
#### टीका
इयं वावेत्यादि । गतम् । ज्योतिरादय उक्थ्यविशेषाः त्रिकद्रुका नाम । ज्ञात्रं ख्यातिसिलाके प्रतिष्ठिता [ख्यातिश्लाघे प्रतिष्ठितं?] नाम प्रजानां गच्छति; ज्ञातस्तोमत्वान्नवरात्रस्य । औणादिकस्तृन्प्रत्ययः ॥

### संयुक्तमन्त्रः
न॒व॒रा॒त्रो भ॑वत्यभिपू॒र्वमे॒वास्मि॒न्तेजो॑ दधाति॒ यो ज्योगा॑मयावी॒ स्याथ्स न॑वरा॒त्रेण॑ यजेत प्रा॒णा हि वा ए॒तस्याधृ॑ता॒ अथै॒तस्य॒ ज्योगा॑मयति प्रा॒णाने॒वास्मि॑न्दाधारो॒त यदी॒तासु॒र्भव॑ति॒ जीव॑त्ये॒व ॥ [12]  

### मन्त्रः
न॒व॒रा॒त्रो भ॑वति ।
अभिपू॒र्वम् ए॒वास्मि॒न् तेजो॑ दधाति ।
यो ज्योगा॑मयावी॒ स्यात् ।
स न॑वरा॒त्रेण॑ यजेत ।  
प्रा॒णा हि वा ए॒तस्याधृ॑ताः ।
अथै॒तस्य॒ ज्योगा॑मयति ।

#### टीका
5नवरात्र इत्यादि ॥ त्रिरात्रष्षड्रात्रो नवरात्र इत्येव । त्रिरात्रानुपूर्व्यवत्त्वात् । अभिपूर्वमनुक्रमेण यजमाने तेजो दधाति । ज्योगामयावी दीर्घरोगी । एतस्य ज्योगामयाविनः प्राणा अधृताः अथैतस्य ज्योगामयति । 'रुजार्थानाम्' इति कर्मणि षष्ठी ।

### मन्त्रः
प्रा॒णाने॒वास्मि॑न्दाधार ।
उ॒त यदी॒तासु॒र्भव॑ति ।
जीव॑त्ये॒व ॥ [12]
#### टीका
अधारितप्राणत्वादेनं दीर्घरोगिणं करोति । तस्मान्नवरात्रेणास्मिन्यजमाने प्राणान् दाधार धारयति; नवत्वसाम्यात्, प्राणानां च नवत्वात् । छान्दसो लिङ्, ' तुजादीनाम्' इति दीर्घत्वम् । उतायं यद्यपीतासुर्गतप्राणो जीवत्येव । 'निपातैर्यद्यदिहन्त' इति प्रथमस्याख्यातस्य निघाताभावः, द्वितीयस्य तिङ्परत्वात् ॥

इति सप्तमे द्वितीये चतुर्थोनुवाकः ॥


## अनुवाकः ५ दशरात्रविधिः

### संयुक्तमन्त्रः
प्र॒जाप॑तिरकामयत॒ प्र जा॑ये॒येति॒ स ए॒तन्दश॑होतारमपश्य॒त्तम॑जुहो॒त्तेन॑ दशरा॒त्रम॑सृजत॒ तेन॑ दशरा॒त्रेण॒ प्राजा॑यत दशरा॒त्राय॑ दीख्षि॒ष्यमा॑णो॒ दश॑होतारञ्जुहुया॒द्दश॑होत्रै॒व द॑शरा॒त्रꣳ सृ॑जते॒ तेन॑ दशरा॒त्रेण॒ प्र जा॑यते

### मन्त्रः
प्र॒जाप॑तिरकामयत - प्र जा॑ये॒येति ।
स ए॒तन्दश॑होतारमपश्यत् ।
#### टीका
1अथ चत्वारो दशरात्राः - त्रिककुत्प्रथमः । देवपुरा द्वितीयः । छन्दोमवान् तृतीयः । कौसुरुबिन्दश्चतुर्थः । तत्र प्रथमो विधीयते - प्रजापतिरित्यादि ॥ प्रजायेय प्रजावान् स्यामिति प्रजापतिरकामयत । स एतं दशहोतारं 'चित्तिस्स्रुक्' इत्यादिकं अपश्यत् । दशभूतान्याह्वानानि 'आत्मन्नात्मन्' इति स दशहोता । 'तं वा एतं दशहूतं सन्तम् । दशहेतित्याचक्षते परोक्षेण' इति ब्राह्मणम् । 'ऋतः छन्दसि' इति कबाभावः ।

### मन्त्रः
तम॑जुहो॒त् ।
तेन॑ दशरा॒त्रम॑सृजत ।
तेन॑ दशरा॒त्रेण॒ प्राजा॑यत ।
#### टीका
तमित्यादि । गतम् ।

### मन्त्रः
दशरा॒त्राय॑ दीख्षि॒ष्यमा॑णो॒ दश॑होतारञ् जुहुयात्।
दश॑होत्रै॒व द॑शरा॒त्रꣳ सृ॑जते ।
तेन॑ दशरा॒त्रेण॒ प्र जा॑यते ।
#### टीका
दशरात्राय दीक्षिष्यमाणः दशहोतारं मनसाऽनुद्रुत्य आहवनीये जुहुयात् । तेन होमेन दशरात्रं सृष्ट्वा तेन दशरात्रेण प्रजायते ॥


### संयुक्तमन्त्रः
वैरा॒जो वा ए॒ष य॒ज्ञो यद्द॑शरा॒त्रो य ए॒वँव्वि॒द्वान्द॑शरा॒त्रेण॒ यज॑ते वि॒राज॑मे॒व ग॑च्छति प्राजाप॒त्यो वा ए॒ष य॒ज्ञो यद्द॑शरा॒त्रः [13]  
य ए॒वँव्वि॒द्वान्द॑शरा॒त्रेण॒ यज॑ते॒ प्रैव जा॑यत॒

### मन्त्रः
वैरा॒जो वा ए॒ष य॒ज्ञः । यद्द॑शरा॒त्रः ।
य ए॒वँव्वि॒द्वान् द॑शरा॒त्रेण॒ यज॑ते ।
वि॒राज॑मे॒व ग॑च्छति ।  
प्राजाप॒त्यो वा ए॒ष य॒ज्ञः । यद्द॑शरा॒त्रः [13] ।
य ए॒वँव्वि॒द्वान् द॑शरा॒त्रेण॒ यज॑ते॒ प्रैव जा॑यते ।

#### टीका
2वैराज इत्यादि ॥ गतम् । दशत्वान्वयाद्वैराजः, प्रजापतिना सृष्टत्वात्प्राजापत्यः । प्रैव जायते इति । प्रजापतिवत्प्राजापत्यस्यापि प्रजाहेतुत्वात् ॥



### संयुक्तमन्त्रः
इन्द्रो॒ वै स॒दृङ्दे॒वता॑भिरासी॒थ्स न व्या॒वृत॑मगच्छ॒थ्स प्र॒जाप॑ति॒मुपा॑धाव॒त्तस्मा॑ ए॒तन्द॑शरा॒त्रम्प्राय॑च्छ॒त्तमाह॑र॒त्तेना॑यजत॒ ततो॒ वै सो᳚ऽन्याभि॑र्दे॒वता॑भिर्व्या॒वृत॑मगच्छ॒द्य ए॒वँव्वि॒द्वान्द॑शरा॒त्रेण॒ यज॑ते व्या॒वृत॑मे॒व पा॒प्मना॒ भ्रातृ॑व्येण गच्छति

### मन्त्रः
इन्द्रो॒ वै स॒दृङ् दे॒वता॑भिरासीत् ।
स न व्या॒वृत॑मगच्छत्।
स प्र॒जाप॑ति॒मुपा॑धावत् ।
तस्मा॑ ए॒तन् द॑शरा॒त्रम् प्राय॑च्छ॒त् ।
तमाह॑रत् । तेना॑यजत ।
ततो॒ वै सो᳚ऽन्याभि॑र् दे॒वता॑भिर् व्या॒वृत॑मगच्छत् ।
य ए॒वँव् वि॒द्वान् द॑शरा॒त्रेण॒ यज॑ते
व्या॒वृत॑मे॒व पा॒प्मना॒ भ्रातृ॑व्येण गच्छति ।
#### टीका
3इन्द्रो वा इत्यादि ॥ सदृक् सदृशः ... देवताभिर्व्यावृत्तिः तत्साधारणधर्मनिवृत्तिः । पाप्मना तु व्यावृत्तिः तस्यैव निवृत्तिः, तस्यात्माश्रयत्वात् ॥


### संयुक्तमन्त्रः
त्रिक॒कुद्वै [14]  
ए॒ष य॒ज्ञो यद्द॑शरा॒त्र क॒कुत्प॑ञ्चद॒श क॒कुदे॑कवि॒ꣳ॒श क॒कुत्त्र॑यस्त्रि॒ꣳ॒शो

### मन्त्रः
त्रिक॒कुद्वा ए॒ष य॒ज्ञः [14]   । यद्द॑शरात्रः । क॒कुत्प॑ञ्चद॒शः । क॒कुदे॑कवि॒ꣳ॒शः। क॒कुत्त्र॑यस्त्रि॒ꣳ॒शः ।
#### टीका
4त्रिककुदित्यादि ॥ ककुदत्युन्नतः । निरुदकादित्वादुत्तरपदान्तोदात्त्वम् । अथ तान्येवोन्नतानि दर्शयति - ककुत्पञ्चदश इत्यादि । अत्रेयमहः कॢप्तिः - त्रिवृदग्निष्टोमावभितः, मध्ये पञ्चदश उक्थ्य उन्नतः । सप्तदशाग्निष्टोमावभितः, एकविंश उक्थ्य उन्नतः । त्रिणवाग्निष्टोमावभितः, मध्ये त्रयस्त्रिंश उक्थ्य उन्नतः ॥



### संयुक्तमन्त्रः
य ए॒वँव्वि॒द्वान्द॑शरा॒त्रेण॒ यज॑ते त्रिक॒कुदे॒व स॑मा॒नाना᳚म्भवति॒ यज॑मान पञ्चद॒शो यज॑मान एकवि॒ꣳ॒शो यज॑मानस्त्रयस्त्रि॒ꣳ॒श पुर॒ इत॑रा

### मन्त्रः
य ए॒वँव्वि॒द्वान्द॑शरा॒त्रेण॒ यज॑ते ।
त्रिक॒कुदे॒व स॑मा॒नाना᳚म्भवति ।
यज॑मान पञ्चद॒शः ।
यज॑मान एकवि॒ꣳ॒शः ।
यज॑मानस्त्रयस्त्रि॒ꣳ॒शः ।
पुर॒ इत॑राः ।

#### टीका
5य एवमित्यादि ॥ समानानां मध्ये त्रिककुत् त्रिभिः ककुद्भिरुन्नतैः विद्याप्रजाधनैर्युक्तो भवति । यजमान इत्यादि । यजमानः पञ्चदशादिः मध्ये राजवद्गोपनीयः । इतराः इतराण्यहानि तस्य पुरः पत्तनस्थानीयानि वर्तन्ते दुर्गाणीत्यर्थः ॥

### संयुक्तमन्त्रः
अभिच॒र्यमा॑णो दशरा॒त्रेण॑ यजेत देवपु॒रा ए॒व पर्यू॑हते॒ तस्य॒ न कुत॑श्च॒नोपा᳚व्या॒धो भ॑वति॒ नैन॑मभि॒चर᳚न्थ्स्तृणुते

### मन्त्रः
अभिच॒र्यमा॑णो दशरा॒त्रेण॑ यजेत ।
दे॒व॒पु॒रा ए॒व पर्यू॑हते ।
#### टीका
6अभिचर्यमाण इत्यादि ॥ देवपुराः देवानां पुरस्थानीयानि पुरविवक्षया इतराण्यहानि पर्यूहन्ते सर्वतो नयन्ति आत्मनो रक्षार्थम् । 'ऋक्पूः' इति समासान्तः परवल्लिङ्गता च, 'उपसर्गादस्यत्यूह्योः' इति आत्मनेपदम् ।
### मन्त्रः
तस्य॒ न कुत॑श्च॒नोपा᳚व्या॒धो भ॑वति ।
नैन॑मभि॒चर᳚न् स्तृणुते ।
#### टीका
 तस्य यजमानस्य कस्मादप्युपाव्याधः अभिचारादिबाधा न भवति । न चैनमभिचरंस्तृणुते छादयति ॥

### संयुक्तमन्त्रः
देवासु॒रास्सँय्य॑त्ता आस॒न्ते दे॒वा ए॒ताः [15]
दे॒व॒पु॒रा अ॑पश्य॒न्‌यद्द॑शरा॒त्रस्ता पर्यौ॑हन्त॒ तेषा॒न्न कुत॑श्च॒नोपा᳚व्या॒धो॑ऽभव॒त्ततो॑ दे॒वा अभ॑व॒न्परासु॑रा॒ यो भ्रातृ॑व्यवा॒न्थ्स्याथ्स द॑शरा॒त्रेण॑ यजेत देवपु॒रा ए॒व पर्यू॑हते॒ तस्य॒ न कुत॑श्च॒नोपा᳚व्या॒धो भ॑वति॒ भव॑त्या॒त्मना॒ परा᳚स्य॒ भ्रातृ॑व्यो भवति

### मन्त्रः
देवासु॒रास् सँय्य॑त्ता आसन् ।
ते दे॒वा ए॒ताः [15]
दे॒व॒पु॒रा अ॑पश्य॒न्‌ ।
यद्द॑शरा॒त्रस्ता पर्यौ॑हन्त ।
#### टीका
7देवासुरा इत्यादि ॥ ते देवाः देवपुराख्यानि दशरात्रसम्बन्धीन्यहानि । तदेवाह - यद्दशरात्र इति । दशरात्रावयवभूता इत्यर्थः । ता एव देवपुराः पर्यौहन्त परितो रक्षार्थं कृतवन्तः ।

### मन्त्रः
तेषा॒न्न कुत॑श्च॒नोपा᳚व्या॒धो॑ऽभव॒त्
ततो॑ दे॒वा अभ॑व॒न् । परासु॑राः।
यो भ्रातृ॑व्यवा॒न्थ्स्यात् ।
स द॑शरा॒त्रेण॑ यजेत ।  
दे॒व॒पु॒रा ए॒व पर्यू॑हते ।
तस्य॒ न कुत॑श्च॒नोपा᳚व्या॒धो भ॑वति ।
भव॑त्या॒त्मना॒ परा᳚स्य॒ भ्रातृ॑व्यो भवति ।
#### टीका
तेषामित्यादि । गतम् ॥ +++(विस्तृतव्याख्यानमन्यत्र मृग्यम्)+++



### संयुक्तमन्त्रः
स्तोम॒स्स्तोम॒स्योप॑स्तिर्भवति॒ भ्रातृ॑व्यमे॒वोप॑स्तिङ्कुरुते

### मन्त्रः
स्तोम॒स् स्तोम॒स्य उप॑स्तिर्भवति ।
भ्रातृ॑व्यमे॒व उप॑स्तिङ् कुरुते ।
#### टीका
8स्तोमस्स्तोमस्येत्यादि ॥ गतम् । त्रिवृदादिस्स्तोमः अभितस्स्थितः स्तोमस्य पञ्चदशादेर्मध्ये स्थितस्य उपस्तिः हीनप्राणमाधारकाष्ठं भवति । तेनोपस्तिभूतेन मध्यस्थो धार्यते । समीपे भवतीत्युपस्तिः । अस्तेः क्तिनि 'छन्दस्युभयथा' इति सार्वधातुकत्वात् 'श्नसोरल्लोपः' इत्यकारलोपः भूभावश्च । भ्रातृव्यमुपस्तिहीनं करोति ॥


### संयुक्तमन्त्रः
जा॒मि वै [16]  
ए॒तत्कु॑र्वन्ति॒ यज्ज्यायाꣳ॑स॒॒ स्तोम॑मु॒पेत्य॒ कनी॑याꣳसमुप॒यन्ति॒ यद॑ग्निष्टोमसा॒मान्य॒वस्ता᳚च्च प॒रस्ता᳚च्च॒ भव॒न्त्यजा॑मित्वाय

### मन्त्रः
जा॒मि वै ए॒तत्कु॑र्वन्ति ।
यज् ज्यायाꣳ॑स॒॒ स्तोम॑मु॒पेत्य॒, कनी॑याꣳसमुप॒यन्ति ।
#### टीका
9जामि वा इत्यादि ॥ जामि आलस्य दोषवत् यत् ज्यायांसं महान्तं पञ्चदशादिकं स्तोममुपेत्य कनीयांसं त्रिवृदादिकमुपयन्ति एतद्विपरीतं भवति । अतो जाम्येतत्कुर्वन्ति ।

### मन्त्रः
यद॑ग्निष्टोमसा॒मानि अ॒वस्ता᳚च्च प॒रस्ता᳚च्च॒ भव॒न्ति । अजा॑मित्वाय ।
#### टीका
तत्र समाधानमाह - यस्मादग्निष्टोमसामानि अवस्तात् पुरस्तात् परस्तादुपरिष्टाच्च त्र्यहस्य भवन्ति तदजामित्वाय भवति । तस्य प्रकृतित्वेन प्राधान्यात् तस्योपरिभावेऽपि नास्ति दोष इति ॥

### संयुक्तमन्त्रः
त्रि॒वृद॑ग्निष्टो॒मो᳚ऽग्नि॒ष्टुदा᳚ग्ने॒यीषु॑ भवति॒ तेज॑ ए॒वाव॑ रुन्द्धे पञ्चद॒श उ॒क्थ्य॑ ऐ॒न्द्रीष्वि॑न्द्रि॒यमे॒वाव॑ रुन्द्धे त्रि॒वृद॑ग्निष्टो॒मो वै᳚श्वदे॒वीषु॒ पुष्टि॑मे॒वाव॑ रुन्द्धे सप्तद॒शो᳚ऽग्निष्टो॒म प्रा॑जाप॒त्यासु॑ तीव्रसो॒मो᳚ऽन्नाद्य॒स्याव॑रुद्ध्या॒ अथो॒ प्रैव तेन॑ जायते [17]  
ए॒क॒वि॒ꣳ॒श उ॒क्थ्य॑स्सौ॒रीषु॒ प्रति॑ष्ठित्या॒ अथो॒ रुच॑मे॒वात्मन्ध॑त्ते सप्तद॒शो᳚ऽग्निष्टो॒म प्रा॑जाप॒त्यासू॑पह॒व्य॑ उपह॒वमे॒व ग॑च्छति त्रिण॒वाव॑ग्निष्टो॒माव॒भित॑ ऐ॒न्द्रीषु॒ विजि॑त्यै त्रयस्त्रि॒ꣳ॒श उ॒क्थ्यो॑ वैश्वदे॒वीषु॒ प्रति॑ष्ठित्यै विश्व॒जिथ्सर्व॑पृष्ठोऽतिरा॒त्रो भ॑वति॒ सर्व॑स्या॒भिजि॑त्यै ॥ [18]  


### मन्त्रः
त्रि॒वृद॑ग्निष्टो॒मो᳚ऽग्नि॒ष्टुत् । आ॒ग्ने॒यीषु॑ भवति । तेज॑ ए॒वाव॑ रुन्धे ।
#### टीका
10त्रिवृदित्यादि ॥ अग्निष्टुत् अग्निष्टोमविशेषः । सर्वाग्नेयस्त्रिवृत् । आग्नेयीषु ऋक्षु भवति तत्प्रथममहः ।

### मन्त्रः
पञ्चद॒श उ॒क्थ्य॑ ऐ॒न्द्रीषु॑ । इन्द्रि॒यमे॒वाव॑ रुन्धे ।
#### टीका
पञ्चदश उक्थ्यः ऐन्द्रीषु ऋक्षु भवति द्वितीयमहः ।

### मन्त्रः
त्रि॒वृद॑ग्निष्टो॒मो वै᳚श्वदे॒वीषु॑ । पुष्टि॑मे॒वाव॑ रुन्धे ।
#### टीका
त्रिवृदग्निष्टोमः वैश्वदेवीषु ऋक्षु भवति तृतीयमहः ।

### मन्त्रः
सप्तद॒शो᳚ऽग्निष्टो॒म प्रा॑जाप॒त्यासु॑ तीव्रसो॒मः । अ॒न्नाद्य॒स्याव॑रुद्ध्यै ।
अथो॒ प्रैव तेन॑ जायते [17] ।
#### टीका
सप्तदशोग्निष्टोमः प्राजापत्यासु ऋक्षु भवति तीव्रसोमो नामोक्थ्यविशेषः, यत्र शतमाशिरे दुहन्ति, तद्धर्मा स भवति चतुर्थमहः ।

### मन्त्रः
ए॒क॒वि॒ꣳ॒श उ॒क्थ्य॑स् सौ॒रीषु॒ प्रति॑ष्ठित्यै ।
अथो॒ रुच॑मे॒वात्मन्ध॑त्ते ।
#### टीका
एकविंश उक्थ्यः सौरीषु ऋक्षु भवाति पञ्चममहः ।

### मन्त्रः
सप्तद॒शो᳚ऽग्निष्टो॒म प्रा॑जाप॒त्यासू॑पह॒व्यः॑ । उपह॒वमे॒व ग॑च्छति ।
#### टीका
सप्तदशोग्निष्टोमः प्राजापत्यासु एव ऋक्षु उपहव्यो भवति उपहवे साधुः षष्ठमहः । उपहवं पूजां गच्छति ।

### मन्त्रः
त्रिण॒वाव॑ग्निष्टो॒माव॒भितः॑ । ऐ॒न्द्रीषु॒ विजि॑त्यै।
#### टीका
त्रिणवाग्निष्टोमावभितः त्रयस्त्रिंशस्य पुरस्तादुपरिष्टाच्च सप्तममहः । तावुभावविशेषात् ऐन्द्रीष्वृक्षु भवतः ।

### मन्त्रः
त्रयस्त्रि॒ꣳ॒श उ॒क्थ्यो॑ वैश्वदे॒वीषु॒ प्रति॑ष्ठित्यै।
#### टीका
त्रयस्त्रिंश उक्थ्यो वैश्वदेवीषु ऋक्षु भवति अष्टममहः ।

### मन्त्रः
विश्व॒जिथ्सर्व॑पृष्ठोऽतिरा॒त्रो भ॑वति । सर्व॑स्या॒भिजि॑त्यै ॥ [18]

#### टीका
विश्वजित्सर्वपृष्ठोतिरात्रः दशममहः भवति । पृष्ठसामानि रथन्तरादीनि रैवतान्तानि । विश्वञित् सहस्रदक्षिणादिलक्षणः ॥

इति सप्तमे द्वितीये पञ्चमोनुवाकः ॥

## अनुवाकः ६ एकादशरात्रविधिः
### संयुक्तमन्त्रः
ऋ॒तवो॒ वै प्र॒जाका॑मा प्र॒जान्नावि॑न्दन्त॒ ते॑ऽकामयन्त प्र॒जाꣳ सृ॑जेमहि प्र॒जामव॑ रुन्धीमहि प्र॒जाँव्वि॑न्देमहि प्र॒जाव॑न्तस्स्या॒मेति॒ त ए॒तमे॑कादशरा॒त्रम॑पश्य॒न्तमाह॑र॒न्तेना॑यजन्त॒ ततो॒ वै ते प्र॒जाम॑सृजन्त प्र॒जामवा॑रुन्धत प्र॒जाम॑विन्दन्त प्र॒जाव॑न्तोऽभव॒न्त ऋ॒तवो॑ऽभव॒न्तदा᳚र्त॒वाना॑मार्तव॒त्वम्


### मन्त्रः
ऋ॒तवो॒ वै प्र॒जाका॑मा प्र॒जान् नावि॑न्दन्त । ते॑ऽकामयन्त प्र॒जाꣳ सृ॑जेमहि । प्र॒जामव॑ रुन्धीमहि । प्र॒जाँव् वि॑न्देमहि । प्र॒जाव॑न्तस् स्या॒मेति ।
#### टीका
1समाप्ता अहीनाः । अथ सत्त्राण्यारभ्यन्ते उभयतोतिरात्राणि । तत्र एकादशरात्रं विदधाति ऋतव इत्यादि ॥ ऋतवो वसन्तादयः प्रजाकामा प्रजां नाविन्दन्त नालभन्त । ते अकामयन्त - प्रजां मृजेमहि प्रजां स्रष्टुं समर्थाः स्याम, प्रजामवरुन्धीमहि नियन्तुं समर्थास्स्याम । विन्देमहि लभेमहि । प्रजावन्तः बहुप्रजाः सत्प्रजाः स्यामेति ।

### मन्त्रः
त ए॒तमे॑कादशरा॒त्रम॑पश्यन् । तमाह॑रन् । तेना॑यजन्त । ततो॒ वै ते प्र॒जाम॑सृजन्त । प्र॒जामवा॑रुन्धत । प्र॒जाम॑विन्दन्त । प्र॒जाव॑न्तोऽभव॒न्त । ऋ॒तवो॑ऽभव॒न् । तदा᳚र्त॒वाना॑मार्तव॒त्वम् ।
#### टीका
ततस्ते एकादशरात्रेण सर्वमलभन्त । ततस्ते क्रतवः सर्वार्थहितलाभेन अभवन् भूतिमन्तस्सम्पन्नाः । यद्वा - ततस्त ऋतवः स्वैस्स्वैः ऋतुधर्मैर्युक्ता ऋत्वनुरूपस्वभावभाजोभवन् । अथवा - वसन्तादयः ततः प्रभृति ऋतवोभवत् । अरणात् ऋतवः एकादशरात्रेण सर्वाभिमतप्राप्त्या ऋतुव्यपदेशभाजोभवन्, तदार्तवानामार्तवत्वम् । ऋतुर्योनिगतो द्रव्यविशेषः ऋतूत्पत्तिहेतुभूतः कालो वा । यथा - 'ऋत्वियात्प्रजां विन्दामहै' । इति । ऋतुभवास्सर्वाः प्रजा आर्तवाः । यत्कामा इमे यज्ञमासते तेषां तत आर्तवत्वं ऋतुप्रभवत्वं ऋतुभ्यो वोत्पद्यमा ...


### संयुक्तमन्त्रः
ऋ॒तू॒नाँव्वा ए॒ते पु॒त्रास्तस्मा᳚त् [19]  
आ॒र्त॒वा उ॑च्यन्ते॒ य ए॒वँव्वि॒द्वाꣳस॑ एकादशरा॒त्रमास॑ते प्र॒जामे॒व सृ॑जन्ते प्र॒जामव॑ रुन्धते प्र॒जाँव्वि॑न्दन्ते प्र॒जाव॑न्तो भवन्ति॒

### मन्त्रः
ऋ॒तू॒नाँँव्वा ए॒ते पु॒त्रास्, तस्मा॑दार्त॒वा [19]  
उ॑च्यन्ते ।
य ए॒वँव्वि॒द्वाꣳस॑ एकादशरा॒त्रमास॑ते ,
प्र॒जामे॒व सृ॑जन्ते ।
प्र॒जामव॑ रुन्धते ।
प्र॒जाँव् वि॑न्दन्ते ।
प्र॒जाव॑न्तो भवन्ति ।
#### टीका
2ऋतूनां वा इत्यादि ॥ एते सर्वे जन्मिनः पुत्राः तेषामृतूनां 'ऋत्वियात्प्रजां विन्दामहै' तस्मात्प्रजा आर्तवशब्देनोच्यन्ते इति । य एवं विद्वानित्यादि । गतम् ॥

### संयुक्तमन्त्रः
ज्योति॑रतिरा॒त्रो भ॑वति॒ ज्योति॑रे॒व पु॒रस्ता᳚द्दधते सुव॒र्गस्य॑ लो॒कस्यानु॑ख्यात्यै॒

### मन्त्रः
ज्योति॑रतिरा॒त्रो भ॑वति ।
ज्योति॑रे॒व पु॒रस्ता᳚द् दधते ।
सुव॒र्गस्य॑ लो॒कस्यानु॑ख्यात्यै ।
#### टीका
3ज्योतिरित्यादिरहः कॢप्तिः - ज्योतिस्संज्ञसमासादिलक्षणं एकाहः तद्धर्माऽतिरात्रः प्रथममहः; यागारम्भ एव ज्योतिर्धारणात् स्वर्गस्यानुक्रमेण प्रकाशो भवतीति ॥


### संयुक्तमन्त्रः
पृष्ठ्य॑ष्षड॒हो भ॑वति॒ षड्वा ऋ॒तव॒ष्षट्पृ॒ष्ठानि॑ पृ॒ष्ठैरे॒वर्तून॒न्वारो॑हन्त्यृ॒तुभि॑स्सँव्वथ्स॒रन्ते सँ॑व्वथ्स॒र ए॒व प्रति॑ तिष्ठन्ति चतुर्वि॒ꣳ॒शो भ॑वति॒ चतु॑र्विꣳशत्यख्षरा गाय॒त्री [20]  
गा॒य॒त्रम्ब्र॑ह्मवर्च॒सङ्गा॑यत्रि॒यामे॒व ब्र॑ह्मवर्च॒से प्रति॑ तिष्ठन्ति चतुश्चत्वारि॒ꣳ॒शो भ॑वति॒ चतु॑श्चत्वारिꣳशदख्षरा त्रि॒ष्टुगि॑न्द्रि॒यन्त्रि॒ष्टुप्त्रि॒ष्टुभ्ये॒वेन्द्रि॒ये प्रति॑ तिष्ठन्त्यष्टाचत्वारि॒ꣳ॒शो भ॑वत्य॒ष्टाच॑त्वारिꣳशदख्षरा॒ जग॑ती॒ जाग॑ता प॒शवो॒ जग॑त्यामे॒व प॒शुषु॒ प्रति॑ तिष्ठन्त्येकादशरा॒त्रो भ॑वत


### मन्त्रः
पृष्ठ्य॑ष्षड॒हो भ॑वति ।
षड्वा ऋ॒तवः॑  । षट्पृ॒ष्ठानि॑ । पृ॒ष्ठैरे॒वर्तून॒न्वारो॑हन्ति ।
ऋ॒तुभि॑स्सँव्वथ्स॒रम् । ते सँ॑व्वथ्स॒र ए॒व प्रति॑ तिष्ठन्ति ।  
चतुर्वि॒ꣳ॒शो भ॑वति ।
चतु॑र्विꣳशत्यख्षरा गाय॒त्री [20] ।
गा॒य॒त्रम्ब्र॑ह्मवर्च॒सम् ।
गा॑यत्रि॒यामे॒व ब्र॑ह्मवर्च॒से प्रति॑ तिष्ठन्ति ।  
चतुश्चत्वारि॒ꣳ॒शो भ॑वति ।
चतु॑श्चत्वारिꣳशदख्षरा त्रि॒ष्टुक् ।  इ॑न्द्रि॒यन्त्रि॒ष्टुप् । त्रि॒ष्टुभ्ये॒वेन्द्रि॒ये प्रति॑ तिष्ठन्ति ।  
अष्टाचत्वारि॒ꣳ॒शो भ॑वति ।
अ॒ष्टाच॑त्वारिꣳशदख्षरा॒ जग॑ती ।
जाग॑ता प॒शवः ।
जग॑त्यामे॒व प॒शुषु॒ प्रति॑ तिष्ठन्ति ।
एकादशरा॒त्रो भ॑वति ।

#### टीका
4पृष्ठ्य इत्यादि ॥ द्वादशाहस्य द्वितीयदिवसप्रभृति पृष्ठ्यष्षडहः । तत्र त्रिवृदग्निष्टोमो रथन्तरसामा प्रथमः । पञ्चदश उक्थ्यो बृहत्सामा द्वितीयः । सप्तदश उवथ्यो वैरूपसामा तृतीयः । एकविंशष्षोडशी उक्थ्यो वैराजसामा चतुर्थः । त्रिणव उक्थ्यः शाक्वरसामा पञ्चमः । त्रयस्त्रिंश उक्थ्यो रैवतसामा षष्ठः । पृष्ठानि रथन्तरादीनि । बृहत्सामा तृतीयः एकादशरात्र इति । अतिरात्रावभितो भवत डति, अतिरात्रमेकादशं वक्ष्यामीति मन्यते इत्यादि ॥

### संयुक्तमन्त्रः
पञ्च॒ वा ऋ॒तव॑ आर्त॒वा पञ्च॒र्तुष्वे॒वार्त॒वेषु॑ सँव्वथ्स॒रे प्र॑ति॒ष्ठाय॑ प्र॒जामव॑ रुन्धतेऽतिरा॒त्राव॒भितो॑ भवत प्र॒जायै॒ परि॑गृहीत्यै ॥ [21]  

### मन्त्रः
पञ्च॒ वा ऋ॒तवः॑।  आ॒र्त॒वा पञ्च॑  ।   ऋ॒र्तुष्वे॒वार्त॒वेषु॑ सँव्वथ्स॒रे प्र॑ति॒ष्ठाय॑, प्र॒जामव॑ रुन्धते ।
अ॒ति॒रा॒त्राव॒भितो॑ भवतः ।
प्र॒जायै॒ परि॑गृहीत्यै ॥ [21]  
#### टीका
5पञ्च वा इत्यादि ॥ ऋतवः पञ्च । आर्तवा ऋतुस्वभावाश्च पञ्च । प्रजायाः उभयतः परिग्रहार्थं च - यागसाध्याः प्रजाः - आद्यवसानयोः अतिरात्राभ्यां परिगृह्यते परितो रक्ष्यते इति । तस्मात्प्रजापरिग्रहार्थं उभयतोऽतिरात्रं भवतीति ॥


इति सप्तमे द्वितीये षष्ठोनुवाकः ॥  

## अनुवाकः ७ द्वादशरात्रविधौ तदङ्गकाम्यग्रहाग्रताविधयः
### संयुक्तमन्त्रः
ऐ॒न्द्र॒वा॒य॒वाग्रा᳚न्गृह्णीया॒द्य का॒मये॑त यथापू॒र्वम्प्र॒जा क॑ल्पेर॒न्निति॑ य॒ज्ञस्य॒ वै कॢप्ति॒मनु॑ प्र॒जा क॑ल्पन्ते य॒ज्ञस्याकॢ॑प्ति॒मनु॒ न क॑ल्पन्ते यथापू॒र्वमे॒व प्र॒जा क॑ल्पयति॒ न ज्यायाꣳ॑स॒ङ्कनी॑या॒नति॑ क्रामति

### मन्त्रः
ऐ॒न्द्र॒वा॒य॒वाग्रा᳚न्गृह्णीयात् । य का॒मये॑त । यथापू॒र्वम्प्र॒जा क॑ल्पेरन्निति॑ ।
#### टीका
1अतः परं द्वादशाहप्रकरणम् । एते काम्या ग्रहाग्रताविधयः । केचिन्नैमित्तिकाः बृहत्पृष्ठपक्षे नियमार्थाः । ऐन्द्रवायवाग्रानित्यादि ॥ ऐन्द्रवायवप्रथमान् गृह्णीयात्, सामर्थ्याद्ग्रहानिति गम्यते । वक्ष्यति च 'पूर्णान्ग्रहान्गृह्णीयात्' इति । यथापूर्वं पूर्वानतिवृत्त्या तेनैव क्रमेण कल्पेरन् नासामञ्जस्येन । पदार्थानतिवृत्त्याऽव्ययीभावः । यद्वा - सादृश्ये - यथा पूर्वाः प्रजाः पूर्वपुरुषसंबन्धिन्यः प्रवर्तन्ते एवं मम प्रवर्तन्तामिति विपर्ययस्याप्रसङ्गार्थं प्रसक्तस्य वा निवृत्त्यर्थम् । तेनेयं कामे निमित्ते वा ग्रहाग्रता ।

### मन्त्रः
य॒ज्ञस्य॒ वै कॢप्ति॒मनु॑ प्र॒जा क॑ल्पन्ते ।
य॒ज्ञस्याकॢ॑प्ति॒मनु॒ न क॑ल्पन्ते ।
यथापू॒र्वमे॒व प्र॒जा क॑ल्पयति ।
न ज्यायाꣳ॑स॒ङ् कनी॑या॒नति॑ क्रामति ।
#### टीका
यज्ञस्येति । यज्ञस्य कॢप्तिः सम्यक्त्वं, तेन हेतुना प्रजाः कल्पन्ते सम्यग्वर्तन्ते, यज्ञाकॢप्त्या च न कल्पन्ते । 'तृतीयार्थे' इति हेतौ अनोः कर्मप्रवचनीयत्वम् । तस्मादैन्द्रवायवाग्रतया यथापूर्वं प्रजाः कल्पयति । ऐन्द्रवायवस्य ग्रहाणां प्रधानत्वात् तदग्रतया न किंचिदसामञ्जस्यमिति । तदेवाह - न ज्यायांसमिति ॥


### संयुक्तमन्त्रः
ऐन्द्रवाय॒वाग्रा᳚न्गृह्णीयादामया॒विन॑ प्रा॒णेन॒ वा ए॒ष व्यृ॑ध्यते॒ यस्या॒मय॑ति प्रा॒ण ऐ॑न्द्रवाय॒व प्रा॒णेनै॒वैन॒ꣳ॒ सम॑र्धयति

### मन्त्रः
ऐन्द्रवाय॒वाग्रा᳚न् गृह्णीयात् ।
आ॒म॒या॒विन॑ प्रा॒णेन॒ वा ए॒ष व्यृ॑ध्यते ।
यस्या॒मय॑ति प्रा॒णः । ऐ॒न्द्र॒वा॒य॒व प्रा॒णेनै॒वैन॒ꣳ॒ सम॑र्धयति ।
#### टीका
2द्वितीयः पक्षोऽसामञ्जस्याभावोदाहरणप्रदर्शनार्थम् । आमयावी रोगवान् । 'बहुलं छन्दसि' इति विनिः, 'अन्येषामपि दृश्यते' इति दीर्घः । यस्यामयतीति । आमय इति शेषः । 'रुजार्थानाम्' इति कर्मणि षष्ठी । प्राणात्मन ऐन्द्रवायवस्य प्रधानत्वात् तदग्रतोग्रहणात् प्रथमत एव प्राणवन्तमेनं करोति ॥


### संयुक्तमन्त्रः
मैत्रावरु॒णाग्रा᳚न्गृह्णीर॒न्‌येषा᳚न्दीख्षि॒ताना᳚म्प्र॒मीये॑त [22]  
प्रा॒णा॒पा॒नाभ्याँ॒व्वा ए॒ते व्यृ॑ध्यन्ते॒ येषा᳚न्दीख्षि॒ताना᳚म्प्र॒मीय॑ते प्राणापा॒नौ मि॒त्रावरु॑णौ प्राणापा॒नावे॒व मु॑ख॒त परि॑ हरन्त

### मन्त्रः
मैत्रावरु॒णाग्रा᳚न्गृह्णीरन्‌ । येषा᳚न्दीख्षि॒ताना᳚म् प्र॒मीये॑त [22] ।
प्रा॒णा॒पा॒नाभ्याँ॒व् वा ए॒ते व्यृ॑ध्यन्ते ।

#### टीका
3मैत्रावरुणाग्रान् गृह्णीरन्निति ॥ सत्र एव, बहुवचनात् । येषां दीक्षितानां मध्ये कश्चित्प्रमीयेत एकस्य मरणेन सर्वे प्राणापानाभ्यां व्यृध्यन्ते ।

### मन्त्रः
येषा᳚न्दीख्षि॒ताना᳚म्प्र॒मीय॑ते ।
प्राणापा॒नौ मि॒त्रावरु॑णौ, प्राणापा॒नावे॒व मु॑ख॒त परि॑ हरन्ते ।
#### टीका
तस्मात्प्राणापानभूतयोर्मित्रावरुणयोः प्राथम्यात्प्राणापानावेव मुखतः परिहरन्ते, आरभ्य समादधते, न ताभ्यां विनियुज्यन्ते ॥

### संयुक्तमन्त्रः
आश्वि॒नाग्रा᳚न्गृह्णीतानुजाव॒रो᳚ऽश्विनौ॒ वै दे॒वाना॑मानुजाव॒रौ प॒श्चेवाग्र॒म्पर्यैताम॒श्विना॑वे॒तस्य॑ दे॒वता॒ य आ॑नुजाव॒रस्तावे॒वैन॒मग्र॒म्परि॑ णयतश्

### मन्त्रः
आश्वि॒नाग्रा᳚न्गृह्णीतानुजाव॒रः ।
अ॒श्विनौ॒ वै दे॒वाना॑मानुजाव॒रौ । प॒श्चेवाग्र॒म्पर्यैताम् ।
#### टीका
4आश्विनाग्रानित्यादि ॥ आनुजावरः उत्तमस्सन् समानानामवरत्वेन पश्चाज्जातः आनुजावरः । सान्नाय्यानुजावरानुष्टुभादीना स्वार्थिकोऽण् । अश्विनौ हि देवानामानुजावरौ । पश्चाद्देवानां अग्रं श्रैष्ठ्यं पर्यैतां अभजताम् । 'पश्च पश्चा च छन्दसि' इति पश्चशब्दो निपात्यते ।

### मन्त्रः
अ॒श्विना॑वे॒तस्य॑ दे॒वता᳚ । य आ॑नुजाव॒रस्, तावे॒वैन॒मग्र॒म्परि॑ णयतः ।
#### टीका
अश्विनावेतस्य देवतेत्यादि । गतम् ॥



### संयुक्तमन्त्रः
शु॒क्राग्रा᳚न्गृह्णीत ग॒तश्रीः᳚ प्रति॒ष्ठाका॑मो॒ऽसौ वा आ॑दि॒त्यश्शु॒क्र ए॒षोऽन्तोऽन्त॑म्मनु॒ष्यः॑ [23]  
श्रि॒यै ग॒त्वा नि व॑र्त॒तेऽन्ता॑दे॒वान्त॒मा र॑भते॒ न तत॒ पापी॑यान्भवति

### मन्त्रः
शु॒क्राग्रा᳚न्गृह्णीत । ग॒तश्रीः᳚ प्रति॒ष्ठाका॑मो॒, ऽसौ वा आ॑दि॒त्यः ।  शु॒क्र ए॒षः । अन्तोऽन्त॑म् मनु॒ष्यः॑ [23]।
श्रि॒यै ग॒त्वा नि व॑र्त॒ते ।
#### टीका
5शुकाग्रानित्यादि ॥ गता प्राप्ता श्रीर्येन स गतश्रीः । शुश्रुवान् ग्रामणी राजन्यः स प्रतिष्ठाकामः श्रियः स्थिरत्वं कामयमानः न ह्रसेदियम्, अपि तु प्रकर्षकाष्ठां गच्छेदिति । एषोन्त इति । एष आदित्यः श्रियः अन्तः प्रकर्षकाष्ठा । तत्कार्यत्वात्ताच्छब्द्यम् । तस्मात् अनया शुक्राग्रतया मनुष्यः श्रियः अन्तं प्रकर्षकाष्ठां गत्वा निवर्तते, तन्नियममत्र वर्तते । यद्वा - व्यावर्तयते मनु[ष्य] मात्रात् ।

### मन्त्रः
अन्ता॑दे॒वान्त॒मा र॑भते । न तत॒ पापी॑यान्भवति ।
#### टीका
तदेवाह - अन्तादिति । अन्तादेव आदित्यादेव पुनरप्यन्तं प्रकर्षकाष्ठामारभते । यद्वा - पूर्वप्रकर्षकाष्ठाया उपरि, पुनरपरां प्रकर्षकाष्ठामारभते । ततः परं पापीयान्न भवति, न ह्रसतीति यावत् । अथवा - गतश्रीर्दरिद्रः गता नष्टा श्रीरस्येति । स प्रतिष्ठाकामः । एपोन्त इति । एष ह्यादित्यः श्रियोन्तः अन्तकारीति पापहेतुः । तस्मात् श्रियः अन्तं दारिद्र्यकाष्ठामपि गत्वा स्थितोऽपि मनुष्यः अनया ग्रहाग्रतया ततो निवर्तते । कुत इत्याह - अन्तादेव ततो दारिद्र्यात् निवर्तते एव । हेतुमाह - अन्तमारभते इति । शुक्राग्रतया ह्यन्तकारिणामादित्यमारभते प्रथमतो गच्छति । तस्मात्ततः प्रभृति पापीयान् दरिद्रो न भवतीति ॥


### संयुक्तमन्त्रः
म॒न्थ्य॑ग्रान्गृह्णीताभि॒चर॑न्नार्तपा॒त्रँव्वा ए॒तद्यन्म॑न्थिपा॒त्रम्मृ॒त्युनै॒वैन॑ङ्ग्राहयति ता॒जगार्ति॒मार्च्छ॑ति

### मन्त्रः
म॒न्थ्य॑ग्रान्गृह्णीत ।
अभि॒चर॑न्नार्तपा॒त्रँव् वा ए॒तद् - यन्म॑न्थिपा॒त्रम् । मृ॒त्युनै॒वैन॑ङ्ग्राहयति । ता॒जगार्ति॒मार्च्छ॑ति ।
#### टीका
6मन्थ्यग्रानिति ॥ आर्तपात्रमिति । आर्तकारं पात्रं आर्तपात्रम् । पात्रमेवाभिचर्यमाणं मृत्युना ग्राहयति । मन्थ्यग्रतया स तदानीमेवार्तिं गच्छति, एतेन गच्छति अन्यः आर्तिकर्मा ॥




### संयुक्तमन्त्रः
आ॒ग्र॒य॒णाग्रा᳚न्गृह्णीत॒ यस्य॑ पि॒ता पि॑ताम॒ह पुण्य॒स्स्यादथ॒ तन्न प्रा᳚प्नु॒याद्वा॒चा वा ए॒ष इ॑न्द्रि॒येण॒ व्यृ॑ध्यते॒ यस्य॑ पि॒ता पि॑ताम॒ह पुण्यः॑ [24]  
भव॒त्यथ॒ तन्न प्रा॒प्नोत्युर॑ इवै॒तद्य॒ज्ञस्य॒ वागि॑व॒ यदा᳚ग्रय॒णो वा॒चैवैन॑मिन्द्रि॒येण॒ सम॑र्धयति॒ न तत॒ पापी॑यान्भवति

### मन्त्रः
आ॒ग्र॒य॒णाग्रा᳚न्गृह्णीत॒
यस्य॑ पि॒ता पि॑ताम॒ह पुण्य॒स् स्यात् ।
अथ॒ तन्न प्रा᳚प्नु॒यात् ।
#### टीका
7यस्य पितेत्यादि ॥ यस्य पिता पितामहश्च पुण्यस्स्यात् पुण्यतरो भवति । अथापि तत्पुण्यतरत्वं स्वयं यो न प्राप्नुयात् ऊन एव स्याद्विद्याधनादिभिः स आग्रयणाग्रान् गृह्णीतेति ।

### मन्त्रः
वा॒चा वा ए॒ष इ॑न्द्रि॒येण॒ व्यृ॑ध्यते ।
यस्य॑ पि॒ता पि॑ताम॒ह  पुण्यो॒ भव॑ति[24] ।
अथ॒ तन्न प्रा॒प्नोति ।
#### टीका
वाचेत्यादि । वाचा इन्द्रियेण वीर्येण च एष व्यृद्ध्यते वियुज्यते । वाचा वीर्येण च वियुक्तः पुरुषः तथा भवति ।

### मन्त्रः
उर॑ इवै॒तद् य॒ज्ञस्य॒ वागि॑व॒ यदा᳚ग्रय॒णः । वा॒चैवैन॑मिन्द्रि॒येण॒ सम॑र्धयति । न तत॒ पापी॑यान् भवति ।
#### टीका
उर इवेत्यादि । आग्रयणग्रहोप्युर इव वीर्यस्थानमिव यज्ञस्य वागिव, तद्ग्रहणानन्तरं वाचो विसर्गात् । तस्मादाग्रयणाग्रतया वागादिभिरेनं समर्धयति, ततः परं पापीयान्न भवति, तदैव पुण्यं प्राप्नोति वागिन्द्रियसंपत्त्या ॥


### संयुक्तमन्त्रः
उ॒क्थ्या᳚ग्रान्गृह्णीताभिच॒र्यमा॑ण॒स्सर्वे॑षाँ॒व्वा ए॒तत्पात्रा॑णामिन्द्रि॒यँय्यदु॑क्थ्यपा॒त्रꣳ सर्वे॑णै॒वैन॑मिन्द्रि॒येणाति॒ प्र यु॑ङ्क्ते॒

### मन्त्रः
उ॒क्थ्या᳚ग्रान्गृह्णीत अभिच॒र्यमा॑णः ।
सर्वे॑षाँ॒व् वा ए॒तत्पात्रा॑णाम्, इन्द्रि॒यँय् यदु॑क्थ्यपा॒त्रम् ।
सर्वे॑णै॒वैन॑मिन्द्रि॒येणाति॒ प्र यु॑ङ्क्ते ।

####टीका
8सर्वेषामित्यादि ॥ सर्वेषां पात्राणां इन्द्रियं वीर्यं उक्थ्यपात्रं इन्द्रियसंबन्धात् । सर्वेण वीर्येण एनमभिचरितारमतिप्रयङ्क्ते अतिक्रम्य प्रयुङ्क्ते ॥



### संयुक्तमन्त्रः
सर॑स्वत्य॒भि नो॑ नेषि॒ वस्य॒ इति॑ पुरो॒रुच॑ङ्कुर्या॒द्वाग्वै [25]  
सर॑स्वती वा॒चैवैन॒मति॒ प्र यु॑ङ्क्ते॒ मा त्वत्ख्षेत्रा॒ण्यर॑णानि ग॒न्मेत्या॑ह मृ॒त्योर्वै ख्षेत्रा॒ण्यर॑णानि॒ तेनै॒व मृ॒त्योः ख्षेत्रा॑णि॒ न ग॑च्छति

### मन्त्रः
सर॑स्वत्य॒भि नो॑ नेषि॒
वस्य॒ इति॑ , पुरो॒रुच॑ङ्कुर्या॒त् ।
#### टीका
9पुरोरुचमिति ॥ पुरस्ताद्रोचयति ग्रहमिति पुरोरुक् । 'सरस्वत्यभि नः' इति पुरोरुचं कुर्यात् । नित्यो निवर्तते 'उपयामगृहीतः' इति ।

### मन्त्रः
वाग्वै [25] सर॑स्वती । वा॒चैवैन॒मति॒ प्र यु॑ङ्क्ते ।
मा त्वत्ख्षेत्रा॒ण्यर॑णानि ग॒न्मेत्या॑ह ।
मृ॒त्योर्वै ख्षेत्रा॒ण्यर॑णानि ।
तेनै॒व मृ॒त्योः ख्षेत्रा॑णि॒ न ग॑च्छति।
#### टीका
वाग्वा इत्यादि । तत्र निर्वचनं कृतम् । मन्त्रार्थस्तु - हे सरस्वति! अस्मानाभिमुख्येन वस्यः वरिष्ठं प्राणादिकं प्रापय । मा चास्मान् पस्फरीः हिंसीः । मा चास्मानागत्य पयसा हविषा च वर्धिता धाक्षीः । अपि तु सख्येनास्मान् जुषस्व वेश्या वेश्यतया अभिगम्यतया च । किं च - त्वत्प्रसादात् मृत्योः क्षेत्राणि क्षपणशीलानि अरणानि अरणीयानि क्षेत्राणि स्थानानि मा गन्मेति ॥


### संयुक्तमन्त्रः
पू॒र्णान्ग्रहा᳚न्गृह्णीयादामया॒विन॑ प्रा॒णान्‌वा ए॒तस्य॒ शुगृ॑च्छति॒ यस्या॒मय॑ति प्रा॒णा ग्रहाः᳚ प्रा॒णाने॒वास्य॑ शु॒चो मु॑ञ्चत्यु॒त यदी॒तासु॒र्भव॑ति॒ जीव॑त्ये॒व

### मन्त्रः
पू॒र्णान्ग्रहा᳚न्गृह्णीयात् । आमया॒विन॑ प्रा॒णान्‌- वा ए॒तस्य॒ शुगृ॑च्छति ।
यस्या॒मय॑ति प्रा॒णा ग्रहाः᳚ ।
प्रा॒णाने॒वास्य॑ शु॒चो मु॑ञ्चति ।
उ॒त यदी॒तासु॒र्भव॑ति॒ जीव॑त्ये॒व ।
#### टीका
10पूर्णानित्यादि ॥ शुक् शोकः । यदा प्राणान् शुक् प्राप्नोति तदा परुषस्य आमयत्यामयः । कर्मणि षष्ठी । तत्र प्राणात्मकानां ग्रहाणां पूर्णतया शोकाभावादामयाभावः । ततश्च गतासुरपि जीवत्येव । 'वा दान्तशान्तपूर्ण' इति णान्तो निपात्यते ॥


### संयुक्तमन्त्रः
पू॒र्णान्ग्रहा᳚न्गृह्णीया॒द्यर्‌हि॑ प॒र्जन्यो॒ न वर्‌षे᳚त्प्रा॒णान्‌वा ए॒तर्‌हि॑ प्र॒जाना॒ꣳ॒ शुगृ॑च्छति॒ यर्‌हि॑ प॒र्जन्यो॒ न॒ वर्‌ष॑ति प्रा॒णा ग्रहाः᳚ प्रा॒णाने॒व प्र॒जानाꣳ॑ शु॒चो मु॑ञ्चति ता॒जक्प्र व॑र्‌षति ॥ [26]  

### मन्त्रः
पू॒र्णान्ग्रहा᳚न्गृह्णीया॒द् ।  यर्‌हि॑ प॒र्जन्यो॒ न वर्‌षे᳚त् ।
प्रा॒णान्‌वा ए॒तर्‌हि॑ प्र॒जाना॒ꣳ॒ शुगृ॑च्छति । यर्‌हि॑ प॒र्जन्यो॒ न॒ वर्‌ष॑ति ।
प्रा॒णा ग्रहाः᳚ प्रा॒णान् ए॒व प्र॒जानाꣳ॑ शु॒चो मु॑ञ्चति।
ता॒जक्प्र व॑र्‌षति ॥ [26]  
#### टीका
11यर्हि पर्जन्य इत्यादि ॥ पूर्ववत् । अनद्यतनेर्हिल्प्रत्ययः । वर्षाभावेन प्रजानां प्राणान् शुगृच्छति । तत्र प्राणात्मकानां ग्रहाणां पूर्णतया जनानां प्राणान् शुचो मुञ्चन्ति, प्रकर्षेण वर्षति पर्जन्यः । एवं द्वादशाह एव ग्रहाग्रता विहिता । अन्ये आहुः - खादिरादिवत्पात्रेषु यत्र ग्रहणं तत्र वाक्येन ग्रहाग्रता गच्छति इति ज्योतिष्टोम एव विधीयते । उत्तरानुवाकप्रभृति द्वादशाह एवेति ॥


इति सप्तमे द्वितीये सप्तमोनुवाकः ॥

## अनुवाकः ८ तदङ्गनित्यग्रहाग्रताविधयः

### संयुक्तमन्त्रः
गा॒य॒त्रो वा ऐ᳚न्द्रवाय॒वो गा॑य॒त्रम्प्रा॑य॒णीय॒मह॒स्तस्मा᳚त्प्राय॒णीयेऽह॑न्नैन्द्रवाय॒वो गृ॑ह्यते॒ स्व ए॒वैन॑मा॒यत॑ने गृह्णाति॒

### मन्त्रः
गा॒य॒त्रो वा ऐ᳚न्द्रवाय॒वः ।
गा॑य॒त्रम्प्रा॑य॒णीय॒महः
तस्मा᳚त् प्राय॒णीयेऽह॑न्नैन्द्रवाय॒वो गृ॑ह्यते ।
स्व ए॒वैन॑मा॒यत॑ने गृह्णाति ।
#### टीका
1अधुना द्वादशाहस्य नित्यग्रहाग्रताकॢप्तिः प्रदर्श्यते । तत्र द्विविधो द्वादशाहः - अव्यूढो व्यूढश्च तद्विकार इति । तत्र प्रथमो यथा - ऐन्द्रवायवाग्रौ प्रायणीयोदयनीयौ दशमं चाहः । अथेतरेषां नवानामैन्द्रवायवाग्रं प्रथममहः, अथ शुक्राग्रम्, अथाग्रयणाग्रम्, एवं विहित ... निका ... इति । अथ व्यूढो यथा - ऐन्द्रवायवाग्रौ प्रायणीयोदयनीयौ । अथेतरेषां दशानामैन्द्रवायवाग्रं प्रथममहः, अथ शुक्राग्रम्, अथ द्वे आग्रयाणाग्रे अथ ऐन्द्रवायवाग्रम्, अथ द्वे शुक्राग्रे, अथ आग्रयणाग्रम्, अथ द्वे ऐन्द्रवायवाग्रे इति । विवहनक्रमश्चैषामनुवाकान्ते दर्शयिष्यते ॥

आदौ तु व्यूढान्यहानि क्रमेण दर्शयति - गायत्रो वा इत्यादि ॥ ऐन्द्रवायवो ग्रहो गायत्रं गायत्रभक्तं, प्राथम्यात् । तथा प्रायणीयमहः प्राथम्यादेव गायत्रम् । तस्मात्प्रयणीये दशरात्रस्य प्रथमेऽहनि प्राथम्यादेव प्रायणीयव्यपदेशभाजित्वात्, द्वादशाहस्य द्वितीयेऽहनि । यद्वा - प्रथमस्यातिरात्रस्य प्रथमत्वात्प्रायणीयेऽहनि ऐन्द्रवायवो गृह्यते प्रथममिति भावः, अन्यथा वचनानर्थक्यात्, यत्र क्वचन ग्रहणस्य वचनमन्तरेणापि सिद्धत्वात् । एवं सर्वत्र द्रष्टव्यम् । प्रायणं प्रारम्भः, तत्र भवः प्रायणीयः । दिगादित्वाच्छः । यद्वा - प्रायणं स्वर्गगमनादिकर्म, तत्प्रयोजनमस्येति । अनुप्रवचनादित्वाच्छः । स्व एवायतने स्थाने एनं गृह्णाति गायत्रं गायत्रेण, गायत्रत्वात् द्वयोः ॥


### संयुक्तमन्त्रः
त्रैष्टु॑भो॒ वै शु॒क्रस्त्रैष्टु॑भन्द्वि॒तीय॒मह॒स्तस्मा᳚द्द्वि॒तीयेऽह॑ञ्छु॒क्रो गृ॑ह्यते॒ स्व ए॒वैन॑मा॒यत॑ने गृह्णाति॒

### मन्त्रः
त्रैष्टु॑भो॒ वै शु॒क्रः ।
त्रैष्टु॑भन् द्वि॒तीय॒महः ।
#### टीका
#### टीका
2त्रैष्टुभः शुक्रः त्रिष्टुब्भक्तित्वात् । त्रैष्टुभं द्वितीयमहः, गायत्र्या अनन्तरत्वात् ।

### मन्त्रः
तस्मा᳚द् द्वि॒तीयेऽह॑ञ्छु॒क्रो गृ॑ह्यते ।
स्व ए॒वैन॑मा॒यत॑ने गृह्णाति ।
#### टीका
तस्माद्वितीयेऽहनि दशरात्रस्य शुक्रः प्रथमं गृह्यते इति पूर्ववत् तद्द्रष्टव्यम् ॥



### संयुक्तमन्त्रः
जाग॑तो॒ वा आ᳚ग्रय॒णो जाग॑तन्तृ॒तीय॒मह॒स्तस्मा᳚त्तृ॒तीयेऽह॑न्नाग्रय॒णो गृ॑ह्यते॒ स्व ए॒वैन॑मा॒यत॑ने गृह्णाति

### मन्त्रः
जाग॑तो॒ वा आ᳚ग्रय॒णः । जाग॑तन्तृ॒तीय॒महः॑ ।
तस्मा᳚त् तृ॒तीयेऽह॑न्नाग्रय॒णो गृ॑ह्यते ।
स्व ए॒वैन॑मा॒यत॑ने गृह्णाति ।
#### टीका
3जागत आग्रयणः । उभयोस्तृतीयसवने साहचर्यात् तृतीयत्वसाम्यात् जागतं तृतीयमहः । तस्मादित्यादि । गतम् ॥


### संयुक्तमन्त्रः
ए॒तद्वै [27]  
य॒ज्ञमा॑प॒द्यच्छन्दाꣳ॑स्या॒प्नोति॒ यदा᳚ग्रय॒णश्श्वो गृ॒ह्यते॒ यत्रै॒व य॒ज्ञमदृ॑श॒न्तत॑ ए॒वैन॒म्पुन॒ प्र यु॑ङ्क्ते॒

### मन्त्रः
ए॒तद् वै य॒ज्ञमा॑पत् [27] ।
यच् छन्दाꣳ॑स्या॒प्नोति॑ ।
#### टीका
4एतद्वा इत्यादि ॥ एतदाग्रयणग्रहाग्रतावत्तृतीयमर्हज्ञं त्रिरात्रमापत् अवाप्नोत् । यस्माद्वा एतच्छन्दांसि जगत्यन्तानि सर्वाण्याप्नोति - छन्दस्समाप्तौ हि यागसमाप्तिः, तत्राग्रयणे यज्ञावाप्तिरभूदिति - ततश्चतुर्थेऽह्नि द्वितीयस्य यज्ञस्य प्रथमे आग्रयणं प्रथमं गृह्यते ।

### मन्त्रः
यद् आ᳚ग्रय॒णश् श्वो गृ॒ह्यते॒
यत्रै॒व य॒ज्ञम् अदृ॑श॒न् , तत॑ ए॒वैन॒म् पुन॒ प्र यु॑ङ्क्ते ।
#### टीका
यस्मादेवमाग्रयणः श्वो गृह्यते तद्यज्ञे यत्रादृशन् उदपादयत् छन्दांस्यपश्यन् तत एवाग्रयणादारभ्य एनं यज्ञं पुनः प्रयुङ्क्ते, आग्रयणाग्रता पुनरावर्तते इति यावत् । यज्ञदर्शनाधारत्वेन तस्य प्रशस्तत्वात् । दृशेर्लुङि इरित्त्वाच्च्लेरङादेशः, 'ऋदृशोऽङि गुणः' इति व्यत्ययेन न प्रवर्तते ॥



### संयुक्तमन्त्रः
जग॑न्मुखो॒ वै द्वि॒तीय॑स्त्रिरा॒त्रो जाग॑त आग्रय॒णो यच्च॑तु॒र्थेऽह॑न्नाग्रय॒णो गृ॒ह्यते॒ स्व ए॒वैन॑मा॒यत॑ने गृह्णा॒त्यथो॒ स्वमे॒व छन्दोऽनु॑ प॒र्याव॑र्तन्ते॒

### मन्त्रः
जग॑न् मुखो॒ वै द्वि॒तीय॑स् त्रिरा॒त्रः ।
जाग॑त आग्रय॒णो, यच् च॑तु॒र्थेऽह॑न् नाग्रय॒णो गृ॒ह्यते ।
स्व ए॒वैन॑मा॒यत॑ने गृह्णा॒ति ।
#### टीका
5जगन्मुख । इत्यादि ॥ जागतराथन्तरबार्हतत्वाद्द्वितीयः त्रिरात्रः जगन्मुखः । जगत्सामप्रधानत्वात् जागतत्वमाग्रयणस्योक्तम् । स्व एव जागते आयतने एनमाग्रयणं गृह्णाति ।

### मन्त्रः
अथो॒ स्वमे॒व छन्दोऽनु॑ प॒र्याव॑र्तन्ते ।
#### टीका
अथो अपि च स्वयमेव छन्दो जगतमिनुपर्यावर्तते द्वितीयत्रिरात्रसंवन्धीन्यहानि स्वेन छन्दसा अनुपर्यावर्तन्त इत्यर्थः । पूर्ववद्गतिनिघातसमासौ, तृतीयार्थे अनोः कर्मप्रवचनीयत्वम् । यद्वा - स्वयमेव पर्यावर्तन्ते ॥



### संयुक्तमन्त्रः
राथ॑न्तरो॒ वा ऐ᳚न्द्रवाय॒वो राथ॑न्तरम्पञ्च॒ममह॒स्तस्मा᳚त्पञ्च॒मेऽहन्न्॑ [28]  
ऐ॒न्द्र॒वा॒य॒वो गृ॑ह्यते॒ स्व ए॒वैन॑मा॒यत॑ने गृह्णाति॒

### मन्त्रः
राथ॑न्तरो॒ वा ऐ᳚न्द्रवाय॒वः । राथ॑न्तरम् पञ्च॒ममहः॑ ।
#### टीका
6राथन्तरो वा ऐन्द्रवायवः, द्वयोरपि प्राथम्यात्, साहचर्या- च्च । राथन्तरं पञ्चममहः रथन्तरप्रधानत्वात् ।

### मन्त्रः
तस्मा᳚त् पञ्च॒मेऽहन्नै॑न्द्र॒वा॒य॒वो गृ॑ह्यते ।
स्व ए॒वैन॑म् आ॒यत॑ने गृह्णाति ।
#### टीका
तस्मादित्यादि । गतम् ॥ +++(विस्तृतव्याख्यानमन्यत्र मृग्यम्)+++


### संयुक्तमन्त्रः
बार्‌ह॑तो॒ वै शु॒क्रो बार्‌ह॑तꣳ ष॒ष्ठमह॒स्तस्मा᳚थ्ष॒ष्ठेऽह॑ञ्छु॒क्रो गृ॑ह्यते॒ स्व ए॒वैन॑मा॒यत॑ने गृह्णाति

### मन्त्रः
बार्‌ह॑तो॒ वै शु॒क्रः । बार्‌ह॑तꣳ ष॒ष्ठमहः॑ । तस्मा᳚थ्ष॒ष्ठेऽह॑ञ् छु॒क्रो गृ॑ह्यते ।
स्व ए॒वैन॑म् आ॒यत॑ने गृह्णाति ।
#### टीका
7बार्हतः शुक्रः, बृहद्भक्तित्वात् । बार्हतं षष्ठमहः, क्रमात् । तस्मादित्यादि । स्व एव बार्हते एनं गृह्णाति ॥


### संयुक्तमन्त्र
ए॒तद्वै
द्वि॒तीयँ॑य्य॒ज्ञमा॑प॒द्यच्छन्दाꣳ॑स्या॒प्नोति॒ यच्छु॒क्रश्श्वो गृ॒ह्यते॒ यत्रै॒व य॒ज्ञमदृ॑श॒न्तत॑ ए॒वैन॒म्पुन॒ प्र यु॑ङ्क्ते

### मन्त्रः
ए॒तद्वै द्वि॒तीयँ॑य् य॒ज्ञमा॑पत् । यच्छन्दाꣳ॑स्या॒प्नोति॑ ।
यच्छु॒क्रश् श्वो गृ॒ह्यते᳚  । यत्रै॒व य॒ज्ञमदृ॑शन् ।
तत॑ ए॒वैन॒म्पुन॒ प्र यु॑ङ्क्ते ।
####
8एतद्वा इत्यादि ॥ द्वितीयं त्रिरात्रं यज्ञं शुक्राग्रतावत् अहरापत् छन्दांसि बृहत्यन्तानि । यच्छुक्र इत्यादि । गतम् ॥


### संयुक्तमन्त्रः
त्रि॒ष्टुङ्मु॑खो॒ वै तृ॒तीय॑स्त्रिरा॒त्रस्त्रैष्टु॑भः [29]  
शु॒क्रो यथ्स॑प्त॒मेऽह॑ञ्छु॒क्रो गृ॒ह्यते॒ स्व ए॒वैन॑मा॒यत॑ने गृह्णा॒त्यथो॒ स्वमे॒व छन्दोऽनु॑ प॒र्याव॑र्तन्ते॒

### मन्त्रः
त्रि॒ष्टुङ् मु॑खो॒ वै तृ॒तीय॑स् त्रिरा॒त्रः ।
त्रैष्टु॑भश् शु॒क्रः (29)।  
यथ्स॑प्त॒मेऽह॑ञ्छु॒क्रो गृ॒ह्यते᳚ ।
स्व ए॒वैन॑मा॒यत॑ने गृह्णाति ।
अथो॒ स्वमे॒व छन्दोऽनु॑ प॒र्याव॑र्तन्ते ।
#### टीका
9त्रिष्टुङ्मुख इति ॥ त्रिष्टुग्वाक्प्राणसंबन्धित्वात् तृतीयत्रिरात्र संबन्धिनामह्नाम् । त्रैष्टुभः शुक्रः, द्वितीयत्वाद्द्वयोः । यत्सप्तमेऽहन्नित्यादि । तृतीयं त्रिरात्रं यज्ञम् । छन्दांसीत्यादि । गतम् ॥



### संयुक्तमन्त्रः
वाग्वा आ᳚ग्रय॒णो वाग॑ष्ट॒ममह॒स्तस्मा॑दष्ट॒मेऽह॑न्नाग्रय॒णो गृ॑ह्यते॒ स्व ए॒वैन॑मा॒यत॑ने गृह्णाति

### मन्त्रः
वाग्वा आ᳚ग्रय॒णः। वाग॑ष्ट॒ममहः । तस्मा॑द् अष्ट॒मेऽह॑न्नाग्रय॒णो गृ॑ह्यते ।
स्व ए॒वैन॑मा॒यत॑ने गृह्णाति ।
### टीका
10वाग्वा इति ॥ +++(व्याख्यानमन्यत्र मृग्यम्)+++


### संयुक्तमन्त्रः
प्रा॒णो वा ऐ᳚न्द्रवाय॒व प्रा॒णो न॑व॒ममह॒स्तस्मा᳚न्नव॒मेऽह॑न्नैन्द्रवाय॒वो गृ॑ह्यते॒ स्व ए॒वैन॑मा॒यत॑ने गृह्णात्

### मन्त्रः
प्रा॒णो वा ऐ᳚न्द्रवाय॒व ।
प्रा॒णो न॑व॒ममहः॑ ।
तस्मा᳚न् नव॒मेऽह॑न्नैन्द्रवाय॒वो गृ॑ह्यते ।
स्व ए॒वैन॑मा॒यत॑ने गृह्णाति ।

#### टीका
11प्राण ऐन्द्रवायवः, तत्संबन्धात्प्राणो नवममहः, नवमत्वान्वयात्, प्राणानां च नवत्वान्वयात् ॥


### संयुक्तमन्त्रः
ए॒तत् [30]  
वै तृ॒तीयँ॑य्य॒ज्ञमा॑प॒द्यच्छन्दाꣳ॑स्या॒प्नोति॒ यदै᳚न्द्रवाय॒वश्श्वो गृ॒ह्यते॒ यत्रै॒व य॒ज्ञमदृ॑श॒न्तत॑ ए॒वैन॒म्पुन॒ प्र यु॒ङ्क्तेऽथो॒ स्वमे॒व छन्दोऽनु॑ प॒र्याव॑र्तन्ते

### मन्त्रः
ए॒तद् वै तृ॒तीयँ॑य् य॒ज्ञमा॑पत्। [30]
यच् छन्दाꣳ॑स्या॒प्नोति॑ ।
यदै᳚न्द्रवाय॒वश् श्वो गृ॒ह्यते᳚  ।
यत्रै॒व य॒ज्ञमदृ॑शन् ।
तत॑ ए॒वैन॒म् पुन॒ प्र यु॒ङ्क्ते ।
अथो॒ स्वमे॒व छन्दोऽनु॑ प॒र्याव॑र्तन्ते ।
#### टीका
12एतद्वा इत्यादि ॥ तृतीयं त्रिरात्रम् । छन्दांसीत्यादि । गतम् ॥ +++(विस्तृतव्याख्यानमन्यत्र मृग्यम्)+++


### संयुक्तमन्त्रः
प॒थो वा ए॒तेऽध्यप॑थेन यन्ति॒ ये᳚ऽन्येनै᳚न्द्रवाय॒वात् प्र॑ति॒पद्य॒न्तेऽन्त॒ खलु॒ वा ए॒ष य॒ज्ञस्य॒ यद्द॑श॒ममह॑र्दश॒मेऽह॑न्नैन्द्रवाय॒वो गृ॑ह्यते य॒ज्ञस्य॑ [31]  
ए॒वान्त॑ङ्ग॒त्वाप॑था॒त्पन्था॒मपि॑ य॒न्त्यथो॒ यथा॒ वही॑यसा प्रति॒सारँ॒व्वह॑न्ति ता॒दृगे॒व तच्


### मन्त्रः
प॒थो वा ए॒तेऽध्यप॑थेन यन्ति । ये᳚ऽन्येनै᳚न्द्रवाय॒वात् प्र॑ति॒पद्य॑न्ते ।
#### टीका
13पथो वा इत्यादि ॥ एते खलु पथः मार्गादपेत्य अपथेन गच्छन्ति ये अन्येन ऐन्द्रवायवात् प्रतिपद्यन्ते, अस्य प्रकृतौ प्रज्ञातत्वात् ।

### मन्त्रः
अन्त॒ खलु॒ वा ए॒ष य॒ज्ञस्य॒ यद्द॑श॒ममहः॑  ।
दश॒मेऽह॑न्नैन्द्रवाय॒वो गृ॑ह्यते ।
य॒ज्ञस्यै॒वान्त॑ङ् ग॒त्वा ऽप॑था॒त् पन्था॒मपि॑ य॒न्ति ।
#### टीका
अन्त इत्यादि । यज्ञान्ते ऐन्द्रवायवान्वये यज्ञस्य सम्यक् निर्वृत्त्या अपथात् पन्थानमेव प्रतिपद्यन्ते । द्वितीयायामपि व्यत्ययेनात्वम् ।

### मन्त्रः
अथो॒ यथा॒ वही॑यसा प्रति॒सारँ॒व् वह॑न्ति ।
ता॒दृगे॒व तत् ।
### टीका
अथो अपिच यथा वहीयसा वोढृतरणे अनडुहा प्रतिसारं वरिष्ठद्रव्यं वहन्ति तादृक् तद्दशमं वरिष्ठतमं वोढृतरेण ऐन्द्रवायवेन वहन्ति । वोढृशब्दात् 'तुश्छन्दसि' इतीयसुन्, 'तुरिष्ठेमेयस्सु' इति तृशब्दलोपः ॥


### संयुक्तमन्त्रः
छन्दाꣳ॑स्य॒न्यो᳚न्यस्य॑ लो॒कम॒भ्य॑ध्याय॒न्तान्ये॒तेनै॒व दे॒वा व्य॑वाहयन्नैन्द्रवाय॒वस्य॒ वा ए॒तदा॒यत॑नँ॒य्यच्च॑तु॒र्थमह॒स्तस्मि॑न्नाग्रय॒णो गृ॑ह्यते॒ तस्मा॑दाग्रय॒णस्या॒यत॑ने नव॒मेऽह॑न्नैन्द्रवाय॒वो गृ॑ह्यते शु॒क्रस्य॒ वा ए॒तदा॒यत॑नँ॒य्यत्प॑ञ्च॒मम् [32]  
अह॒स्तस्मि॑न्नैन्द्रवाय॒वो गृ॑ह्यते॒ तस्मा॑दैन्द्रवाय॒वस्या॒यत॑ने सप्त॒मेऽह॑ञ्छु॒क्रो गृ॑ह्यत आग्रय॒णस्य॒ वा ए॒तदा॒यत॑नँ॒य्यथ्ष॒ष्ठमह॒स्तस्मि॑ञ्छु॒क्रो गृ॑ह्यते॒ तस्मा᳚च्छु॒क्रस्या॒यत॑नेऽष्ट॒मेऽह॑न्नाग्रय॒णो गृ॑ह्यते॒

### मन्त्रः
छन्दाꣳ॑स्य॒न्यो᳚न्यस्य॑ लो॒कम॒भ्य॑ध्याय॒न् तान्ये॒तेनै॒व दे॒वा व्य॑वाहयन् ।
#### टीका
14इदानीं तेषां विवहनक्रमं दर्शयति - छन्द्रांसीत्यादि ॥ अन्यः अन्यस्य लोकं स्थान अभ्यध्यायन् कथं नामेनं गछेमेति । कर्मव्यतिहारे सर्वनाम्नो द्वे भवतः । असमासपक्षे प्रथमैकवचनं च पूर्वपदस्य । अन्योन्यस्येत्यर्थः । तानि छन्दांसि देवाः एतेन वक्ष्यमाणेन क्रमेण व्यवाहयन् व्यत्यासेन प्रापयत् स्थानानि ।

### मन्त्रः
ऐ॒न्द्र॒वा॒य॒वस्य वा ए॒तदा॒यत॑नँ॒य् यच् च॑तु॒र्थमहः । तस्मि॑न्नाग्रय॒णो गृ॑ह्यते । तस्मा॑दाग्रय॒णस्या॒यत॑ने नव॒मेऽह॑न्नैन्द्रवाय॒वो गृ॑ह्यते ।
#### टीका
कथमित्याह - ऐन्द्रवायवस्येत्यादि । ऐन्द्रवायवस्य चतुर्थमहः आयतनं स्थानं अव्यूढे ऐन्द्रवायवशुक्राग्रयणानां पुनःपुनः प्रवृत्तेः । तस्मिन् चतुर्थेऽहनि आग्रयणो गृह्यते । व्यूढे तच्च प्रदर्शितम् । तस्मात् स्वस्थानापहारिणः आग्रयणस्य स्थाने नवमे अहनि ऐन्द्रवायवो गृह्यते ।

### मन्त्रः
शु॒क्रस्य॒ वा ए॒तदा॒यत॑नँ॒य् यत्प॑ञ्च॒ममहः॑  [32]  ।
तस्मि॑न्नैन्द्रवाय॒वो गृ॑ह्यते ।
तस्मा॑दैन्द्रवाय॒वस्या॒यत॑ने सप्त॒मेऽह॑ञ्छु॒क्रो गृ॑ह्यते ।
आ॒ग्र॒य॒णस्य॒ वा ए॒तदा॒यत॑नँ॒य् यथ्ष॒ष्ठमहः॑। तस्मि॑ञ्छु॒क्रो गृ॑ह्यते । तस्मा᳚च्छु॒क्रस्या॒यत॑नेऽष्ट॒मेऽह॑न्नाग्रय॒णो गृ॑ह्यते ।
#### टीका
एतेनैव शुक्रस्य वा एतदित्यादि व्याख्यातम् । तत्र प्रथमं शुक्रैन्द्रवायवयोः, तत आग्रयणशुक्रयोः ॥ +++(विस्तृतव्याख्यानमन्यत्र मृग्यम्)+++

### संयुक्तमन्त्रः
छन्दाꣳ॑स्ये॒व तद्वि वा॑हयति॒ प्र वस्य॑सो विवा॒हमा᳚प्नोति॒ य ए॒वँव्वेदाथो॑ दे॒वता᳚भ्य ए॒व य॒ज्ञे सँ॒व्विद॑न्दधाति॒ तस्मा॑दि॒दमन्यो᳚न्यस्मै॑ ददाति ॥ [33]  

### मन्त्रः
छन्दाꣳ॑स्ये॒व तद्वि वा॑हयति ।
प्र वस्य॑सो विवा॒हम् आ᳚प्नोति॒ य ए॒वँव् वेद॑ ।
#### टीका
15छन्दांस्येवेत्यादि ॥ तत् तथा कुर्वन् छन्दांस्येव विवाहयति परस्परेणाभिसंबन्धीनि करोति, तत्प्रधानत्वादह्नाम् । एवं छन्दसां विवहनस्य वेदिता वस्यसः प्रकृष्टात्कुलात् विवाहं प्राप्तोति दारिकां परिणयति । वसुमच्छब्दादीयसुनि 'विन्मतोर्लुक्' इति लुक् । टिलोपं छान्दसः प्रत्ययादेर्लोपः ।

### मन्त्रः
अथो॑ दे॒वता᳚भ्य ए॒व य॒ज्ञे सँ॒व्विद॑न् दधाति ।
तस्मा॑द् इ॒दम् अन्यो᳚न्यस्मै॑ ददाति ॥ [33]  
#### टीका
अथो अपिच देवार्थं यज्ञे यज्ञनिर्वृत्तये संविदं दधाति संधारयति व्यूढं यज्ञं निर्वर्तयिष्यामीति । तस्मादिदं अनेन क्रमेण छन्दांसि अन्योन्यस्मै ददाति अन्यच्छन्दसः स्थानमन्यस्मै ददाति, अन्यदपि चान्यस्मै । पूर्ववद्द्विर्वचनादि । यद्वा - तस्मादन्यः पुरुषः अन्यस्मै अन्यगोत्राय स्वदारिकां करोति यस्मादेवं छन्दांसि अन्योन्यस्मै स्वस्थानं प्रादुरिति । इदमिति सामान्येन लोकप्रसिद्धिं दर्शयति । इदमेव विवहन प्रतिपादनं लिङ्गं समू[अव्यू]ढो व्यूढस्य प्रकृतिरिति । असत्यां हि तस्यां ऐन्द्रवायवस्य वा इत्याद्यघटमानं स्यात्, न हि कस्य चित् किञ्चित्स्थानं नियतं स्यात् ॥


इति सप्तमे द्वितीये अष्टमोऽनुवाकः ॥


## अनुवाकः ९  द्वादशरात्रप्रधानविधिः

### संयुक्तमन्त्रः
प्र॒जाप॑तिरकामयत॒ प्र जा॑ये॒येति॒ स ए॒तन्द्वा॑दशरा॒त्रम॑पश्य॒त्तमाह॑र॒त्तेना॑यजत॒ ततो॒ वै स प्राजा॑यत॒ य का॒मये॑त॒ प्र जा॑ये॒येति॒ स द्वा॑दशरा॒त्रेण॑ यजेत॒ प्रैव जा॑यते ब्रह्मवा॒दिनो॑ वदन्त्यग्निष्टो॒मप्रा॑यणा य॒ज्ञा अथ॒ कस्मा॑दतिरा॒त्र पूर्व॒ प्र यु॑ज्यत॒ इति॒ चख्षु॑षी॒ वा ए॒ते य॒ज्ञस्य॒ यद॑तिरा॒त्रौ क॒नीनि॑के अग्निष्टो॒मौ यत् [34]  
अ॒ग्नि॒ष्टो॒मम्पूर्व॑म्प्रयुञ्जी॒रन्ब॑हि॒र्धा क॒नीनि॑के दध्यु॒स्तस्मा॑दतिरा॒त्र पूर्व॒ प्र यु॑ज्यते॒ चख्षु॑षी ए॒व य॒ज्ञे धि॒त्वा म॑ध्य॒त क॒नीनि॑के॒ प्रति॑ दधति॒

### मन्त्रः
प्र॒जाप॑तिर् अकामयत॒ प्र जा॑ये॒येति॑ ।
स ए॒तन् द्वा॑दशरा॒त्रम् अ॑पश्य॒त् । तमाह॑रत् । तेना॑यजत । ततो॒ वै स प्राजा॑यत । य का॒मये॑त॒ प्र जा॑ये॒येति॒, स द्वा॑दशरा॒त्रेण॑ यजेत । प्रैव जा॑यते । ब्रह्मवा॒दिनो॑ वदन्त्यग्निष्टो॒मप्रा॑यणा य॒ज्ञाः ।
#### टीका
1इदानीं द्वादशाहो विधीयते - प्रजापतिरित्यादि ॥ गतम् । ब्रह्मवादिन इत्यादि । अग्निष्टोमप्रायणाः यज्ञाः अग्निष्टोमारम्भणा भवन्ति सर्वे संगताः,

### मन्त्रः
अथ॒ कस्मा॑दतिरा॒त्र पूर्व॒ प्र यु॑ज्यत॒ इति॒।
चख्षु॑षी॒ वा ए॒ते य॒ज्ञस्य॑ । यद॑तिरा॒त्रौ क॒नीनि॑के अग्निष्टो॒मौ।
#### टीका
अथ कस्मात्कारणात् तत्र द्वादशाहे अतिरात्रः पूर्वः प्रयुज्यते इति ब्रह्मवादिनः पर्यनुयोगं कुर्वन्ति । तत्रैवं ब्रूयादित्याह - चक्षुषी वा इत्यादि । यज्ञस्य चक्षुस्स्थानीयौ अतिरात्रौ । कनीनिका चक्षुस्स्थं कृष्णमण्डलं, तत्स्थानीयावग्निष्टोमौ यज्ञस्य ।

### मन्त्रः
यद॑ग्निष्टो॒मम् पूर्व॑म् प्रयुञ्जी॒रन् ।
ब॑हि॒र्धा क॒नीनि॑के दध्युः ।
#### टीका
तथा सति यद्यग्निष्टोमं पूर्वं प्रयुञ्जीरन् बहिर्धा चक्षुषः बहिः कनीनिके दध्युः स्थापयेयुः । छान्दसो धाप्रत्ययः ।

### मन्त्रः
तस्मा॑दतिरा॒त्र पूर्व॒ प्र यु॑ज्यते ।
चख्षु॑षी ए॒व य॒ज्ञे धि॒त्वा म॑ध्य॒त क॒नीनि॑के॒ प्रति॑ दधति ।
#### टीका
तस्मादतिरात्र एव प्रथमः प्रयोक्तव्य इति । एवं हि सति चक्षुषी यज्ञे धित्वा स्थापयित्वा अविनष्टे कृत्वा । विपर्यये हि चक्षुरेव न स्यादिति । धारणेन ततस्तयोः चक्षुषोर्मध्यतः कनीनिके प्रतिदधति प्रतिष्ठापयन्ति ॥


### संयुक्तमन्त्रः
यो वै गा॑य॒त्रीञ्ज्योति॑पख्षाँ॒व्वेद॒ ज्योति॑षा भा॒सा सु॑व॒र्गँल्लो॒कमे॑ति॒ याव॑ग्निष्टो॒मौ तौ प॒ख्षौ येऽन्त॑रे॒ऽष्टावु॒क्थ्याः᳚ स आ॒त्मैषा वै गा॑य॒त्री ज्योति॑पख्षा॒ य ए॒वँव्वेद॒ ज्योति॑षा भा॒सा सु॑व॒र्गँल्लो॒कम् [35]  
ए॒ति॒


### मन्त्रः
यो वै गा॑य॒त्रीञ् ज्योति॑पख्षाँ॒व् वेद॒ ज्योति॑षा भा॒सा सु॑व॒र्गँल् लो॒कमे॑ति ।
#### टीका
2यो वै गायत्रीमित्यादि ॥ ज्योतिःपक्षां ज्योतिष्टोमपक्षां पक्षिरूपां गायत्रीं यो वेद स ज्योतिषा द्योतमानया भासा स्वर्गं गच्छति ।

### मन्त्रः
याव॑ग्निष्टो॒मौ, तौ प॒ख्षौ, येऽन्त॑रे॒ऽष्टावु॒क्थ्याः᳚ स आ॒त्मा ।
#### टीका
तमेव दर्शयति - यावग्निष्टोमौ दशरात्रस्याद्यन्तौ तावस्याः पक्षौ, ये मध्यस्थिताः अष्टावुक्थ्याः सोस्या आत्मा ।

### मन्त्रः
एषा वै गा॑य॒त्री, ज्योति॑पख्षा ।
य ए॒वँव् वेद॒
ज्योति॑षा भा॒सा सु॑व॒र्गँल् लो॒कमे॑ति (35)।
#### टीका
एषेत्यादि । गतम् । अस्याश्चक्षुषी अतिरात्रावित्युक्तमेव ॥

### संयुक्तमन्त्रः
प्र॒जाप॑तिर्वा ए॒ष द्वा॑दश॒धा विहि॑तो॒ यद्द्वा॑दशरा॒त्रो याव॑तिरा॒त्रौ तौ प॒ख्षौ येऽन्त॑रे॒ऽष्टावु॒क्थ्याः᳚ स आ॒त्मा

### मन्त्रः
प्र॒जाप॑तिर्वा ए॒ष द्वा॑दश॒धा विहि॑तः । यद् द्वा॑दशरा॒त्रः । याव॑तिरा॒त्रौ तौ प॒ख्षौ । येऽन्त॑रे॒ऽष्टावु॒क्थ्याः᳚, स आ॒त्मा ।
#### टीका
3एवं गायत्र्याः पक्षित्वेन रूपणं सिद्धम् । अस्यास्सोमाहरणादौ पक्षित्वमिति तद्रूपो द्वादशाहो रूपितः । इदानीं प्रजापतित्वेन रूप्यते - प्रजापतिर्वा इत्यादि ॥ द्वादशधा द्वादशात्मा विवक्षितः । तस्यातिरात्रौ पक्षो, पार्श्वे अन्तस्स्थिता अष्टावुक्थ्या आत्मा, सकनीनिके अस्य चक्षुषी उक्ते ॥


### संयुक्तमन्त्रः
प्र॒जाप॑तिर्वावैष सन्थ्सद्ध॒ वै स॒त्त्रेण॑ स्पृणोति प्रा॒णा वै सत्प्रा॒णाने॒व स्पृ॑णोति॒

### मन्त्रः
प्र॒जाप॑तिर्वावैष सन् - सद्ध॒ वै स॒त्त्रेण॑ स्पृणोति ।
#### टीका
4प्रजापतिर्वावेत्यादि ॥ एष द्वादशाहेन यष्टा प्रजापतिरेव सन् प्रकृष्टं प्रशस्तं अविनाशं कलं सत्रेणानेन स्पृणोति लभते । स्पृ प्रीत्यादौ, सोवादिकः ।

### मन्त्रः
प्रा॒णा वै सत्प्रा॒णाने॒व स्पृ॑णोति ।
#### टीका
किं च - प्राणा एव स्वयं सत्फलं तस्मात्प्राणानेव स्पृणोति ॥



### संयुक्तमन्त्रः
सर्वा॑साँ॒व्वा ए॒ते प्र॒जाना᳚म्प्रा॒णैरा॑सते॒ ये स॒त्त्रमास॑ते॒ तस्मा᳚त्पृच्छन्ति॒ किमे॒ते स॒त्त्रिण॒ इति॑ प्रि॒य प्र॒जाना॒मुत्थि॑तो भवति॒ य ए॒वँव्वेद॑ ॥ [36]  

### मन्त्रः
सर्वा॑साँ॒व् वा ए॒ते प्र॒जाना᳚म् प्रा॒णैरा॑सते ।
ये स॒त्त्रमास॑ते ।
#### टीका
5सर्वासामित्यादि ॥ एते हि सत्रिणः सर्वासां प्रजानां प्राणैस्सहासते प्राणान् रक्षन्त आसते तस्मात्प्राणान् स्पृणोति प्रीणयतीति । तस्मादेव च पृच्छन्ति लौकिकान्तस्स्तुष्टाः किमेते सत्रिणः ये प्रजानां प्राणान् स्पृण्वन्ति अहो महाभाग्यमेतेषां धिगस्मानितीति भावः । एवं वेदिता प्रजानां प्रियश्च भवति । उत्थितः लोकेषु पूजितश्च भवति । एवं प्रशस्तत्वाद्द्वादशाहेन यजेतेति विधिः । अन्ये तु अन्यथा वर्णयन्ति - स्पृणोतिः हिंसाकर्मा, व्यत्ययेन श्नुः । प्रजापतिरेव सन् एष यजमानः सत्फलं सत्रासनेन स्पृणोति हिनस्ति, प्राणांश्च स्पृणोत्येव तस्मात्सर्वासां प्रजानां प्राणैरेते आसते न केवलमात्मीयैरेव सत्रमासते ये मूर्खाः सत्रासनं कुर्वन्ति । यद्वा - विरुद्धमाचरन्नुच्यते प्राणैस्संक्रीडतीति । एवमेते प्रजानां प्राणविनाशार्थमासते इति ।

### मन्त्रः
तस्मा᳚त् पृच्छन्ति॒ , किमे॒ते स॒त्त्रिण॒ इति ॑ ।
प्रि॒य प्र॒जाना॒म् उत्थि॑तो भवति॒
य ए॒वँव् वेद॑ ॥ [36]
#### टीका
तस्मात्पृच्छन्ति लौकिकाः जुगुप्समानाः किमेते सत्रिण इति, अहो मौर्ख्यमेषां ये विनाशहेतुं कुर्वन्ति धिगेतान् जितमस्माभिरिति । एवं विदित्वा य उत्थितः सत्राद्भवति सत्रासनं जहाति स प्रजानां प्रियो भवति अनिष्टव्यावृत्तेः । तस्मात्सत्रेण द्वादशाहेन यष्टव्यमित्यत्रैव योज्यम् । सत्रादुत्थितः प्रजानां प्रियो भवतीति य एवं वेद सोऽपि प्रियो भवति प्रजानाम् ॥

इति सप्तमे द्वितीये नवमोनुवाकः ॥


## अनुवाकः १० तदीयकतिपयगुणविधयः

### संयुक्तमन्त्रः
न वा ए॒षो᳚ऽन्यतो॑वैश्वानरस्सुव॒र्गाय॑ लो॒काय॒ प्राभ॑वदू॒र्ध्वो ह॒ वा ए॒ष आत॑त आसी॒त्ते दे॒वा ए॒तँव्वै᳚श्वान॒रम्पर्यौ॑हन्थ्सुव॒र्गस्य॑ लो॒कस्य॒ प्रभू᳚त्यै

### मन्त्रः
न वा ए॒षो᳚ऽन्यतो॑वैश्वानरस् सुव॒र्गाय॑ लो॒काय॒ प्राभ॑वत् ।
ऊ॒र्ध्वो ह॒ वा ए॒ष आत॑त आसीत् ।
#### टीका
1पुनरपि द्वादशाह एव गुणविधयः क्रियन्ते - न वा एष इत्यादि ॥ एष द्वादशाहः अन्यतो वैश्वानरः, एकतोऽतिरात्रः । आदावेवातिरात्रवान् सुवर्गाय लोकाय न प्राभवत् स्वर्गं प्रापयितुं न समर्थोऽभवत् । कुत इत्याह - एष हि स्वर्गः ऊर्ध्व आततः विस्तीर्णः आस्तर्णिः आसीत् तस्माद्यावत्स्वर्गप्रापणाय पर्याप्तो नाभवत् ।

### मन्त्रः
ते दे॒वा ए॒तँव् वै᳚श्वान॒रम् पर्यौ॑हन् ।
सुव॒र्गस्य॑ लो॒कस्य॒ प्रभू᳚त्यै ।
#### टीका
ततः ते देवाः द्वादशाहं तथा दृष्टवन्तः । एतमेव वैश्वानरं पर्यौहन् परित आदावन्ते चानयन् । ततोसौ महत्त्वात् स्वर्गस्य प्रभूत्यै प्रभूतये यावत्स्वर्गं प्रापयितुं प्रभुरभवत् ॥



### संयुक्तमन्त्रः
ऋ॒तवो॒ वा ए॒तेन॑ प्र॒जाप॑तिमयाजय॒न्तेष्वा᳚र्ध्नो॒दधि॒ तत्

### मन्त्रः
ऋ॒तवो॒ वा ए॒तेन॑ प्र॒जाप॑तिमयाजयन् ।
तेष्वा᳚र्ध्नो॒दधि॒ तत् ।
#### टीका
2ऋतवो वा इत्यादि ॥ एतेन द्वादशाहेन पूर्वं ऋतवः ऋत्विजो भूत्वा प्रजापतिमयाजयन् । ततः तत्तस्मात् तेन कर्मणा वा तेषु निमित्तभूतेषु प्रजापतिरधिकं आर्ध्नोत् ॥

### संयुक्तमन्त्रः
ऋ॒ध्नोति॑ ह॒ वा ऋ॒त्विख्षु॒ य ए॒वँव्वि॒द्वान्द्वा॑दशा॒हेन॒ यज॑ते॒

### मन्त्रः
ऋ॒ध्नोति॑ ह॒ वा ऋ॒त्विख्षु॒ ,
य ए॒वँव् वि॒द्वान् द्वा॑दशा॒हेन॒ यज॑ते ।
#### टीका
3ऋध्नोतीत्यादि ॥ तस्मादेवं विदित्वा द्वादशाहेन यष्टा ऋत्विक्षु निमित्तेषु ऋध्नोत्येव ॥


### संयुक्तमन्त्रः
ते᳚ऽस्मिन्नैच्छन्त॒ स रस॒मह॑ वस॒न्ताय॒ प्राय॑च्छत् [37]  
यव॑ङ्ग्री॒ष्मायौष॑धीर्व॒र्‌षाभ्यो᳚ व्री॒हीञ्छ॒रदे॑ माषति॒लौ हे॑मन्तशिशि॒राभ्या॒न्

### मन्त्रः
ते᳚ऽस्मिन्नैच्छन्त ।
स रस॒मह॑ वस॒न्ताय॒ प्राय॑च्छत् [37] ।
यव॑ङ्ग्री॒ष्मायौष॑धीर् व॒र्‌षाभ्यो᳚ , व्री॒हीञ्छ॒रदे॑, माषति॒लौ हे॑मन्तशिशि॒राभ्या᳚म्।

#### टीका
4त इत्यादि ॥ ततस्ते ऋतवः अस्मिन् प्रजापतौ ऐच्छन्त दक्षिणामलिप्सन्त । स च प्रजापतिः अनन्तरं वसन्ताय रसं मध्वादि प्रायच्छत् पुष्पादिसम्बन्धेन मधुमानभूत् वसन्त: । यवं ग्रीष्मायेत्यादि । गतम् ॥

### संयुक्तमन्त्रः
तेनेन्द्र॑म्प्र॒जाप॑तिरयाजय॒त्ततो॒ वा इन्द्र॒ इन्द्रो॑ऽभव॒त्तस्मा॑दाहुरानुजाव॒रस्य॑ य॒ज्ञ इति॒ स ह्ये॑तेनाग्रेऽय॑जत

### मन्त्रः
तेनेन्द्र॑म् प्र॒जाप॑तिरयाजयत् ।
ततो॒ वा इन्द्र॒ इन्द्रो॑ऽभवत् ।
तस्मा॑दाहुर् आ॒नुजाव॒रस्य॑ य॒ज्ञ इति ।
स ह्ये॑तेनाग्रेऽय॑जत ।
#### टीका
5तेनेन्द्रमित्यादि ॥ इन्द्रमनुजावरं प्रजापतिरयाजयत्, तत इन्द्र इन्द्रोऽभवत् अनुजावरत्वमपास्य प्रागिवेश्वरोऽभवत् । तस्मादाहुः आनुजावरस्य यज्ञ इति । य उत्कृष्टस्सन् अवरभावं गतः स एतेन यजेतेति, यस्मात्स तादृश इन्द्र एतेनाग्रे प्रथममयजत अनुजावरत्वनिवृत्तये, ईश्वरश्च संपन्न इति ॥


### संयुक्तमन्त्रः
ए॒ष ह॒ वै कु॒णप॑मत्ति॒ यस्स॒त्त्रे प्र॑तिगृ॒ह्णाति॑ पुरुषकुण॒पम॑श्वकुण॒पङ्गौर्वा अन्नँ॒य्येन॒ पात्रे॒णान्न॒म्बिभ्र॑ति॒ यत्तन्न नि॒र्णेनि॑जति॒ ततोऽधि॑ [38]  
मल॑ञ्जायत॒

### मन्त्रः
ए॒ष ह॒ वै कु॒णप॑म् अत्ति॒,
यस् स॒त्त्रे प्र॑तिगृ॒ह्णाति॑ ।
#### टीका
6संप्रति अहीनयाजकदूषणेन अहीनमेव दूषयितुमाह- एष ह वा इत्यादि ॥ कुणपमत्ति मांसमत्ति, अकार्यं करोतीति यावत् यस्सत्रे अहस्समूहे प्रतिगृह्णाति याजयित्वा ।

### मन्त्रः
पुरुषकुण॒पम् अ॑श्वकुण॒पम्,
गौर्वा अन्न᳚म् ।
#### टीका
कुणपं विशिनष्टि - पुरुषकुणपमित्यादि । पुरुषादिग्रहणेनाभक्ष्यत्वं दर्शयति । न मांसमात्रं, अपि तु पुरुषादिमांसमेवाभक्ष्यमत्तीति । गौर्वा अन्नमिति । गोशब्देन दक्षिणोच्यते । अन्नस्थानीया दक्षिणा, प्रतिग्रहीता तु पात्रस्थानीयः ।

### मन्त्रः
येन॒ पात्रे॒णान्न॒म् बिभ्र॑ति ।
यत् तन्न नि॒र्णेनि॑जति । ततोऽधि॒   
मल॑ञ्जायते ।[38]
#### टीका
तत्र येन पात्रोणान्नं बिभ्रति यदि तत्पात्रं न निर्णेनिजति न शोधयति । 'निजां त्रयाणां गुणः' इत्यभ्यासस्य गुणः । ततोधि मलं जायते तस्मात्पात्रस्थानीयः प्रतिग्रहीता अन्नस्थानीयया दक्षिणया मलिनो भवति । प्रतिग्राह्यविशेषेण पुरुषो दुष्यति अन्नविशेषेणेव पात्रं । तस्मात् नाहीने प्रतिग्राह्यमिति अहीनस्यैव निषेधः सत्रम प्रतिषिद्धमेवेति ।


### संयुक्तमन्त्रः
एक॑ ए॒व य॑जे॒तैको॒ हि प्र॒जाप॑ति॒रार्ध्नो॒द्

### मन्त्रः
एक॑ ए॒व य॑जेत ।
एको॒ हि प्र॒जाप॑ति॒रार्ध्नो॑त् ।
#### टीका
7इदानीं अहीनं विदधाति- एव यजेतेति ॥ अहीनमपि कुर्यादेवेत्यर्थः । समर्थयते - एको हीति । एको हि प्रजापतिः द्वादशाहेन ऋद्धिं गतः । स यद्येको यष्टा कथं सत्रं स्यात्? । अथ यद्यहीनो न कर्तव्य एव, कथमनेन प्रजापतिः ऋद्धः स्यात्, तस्मात् अहीनः कर्तव्य इति ॥


### संयुक्तमन्त्रः
द्वाद॑श॒ रात्री᳚र्दीख्षि॒तस्स्या॒द्द्वाद॑श॒ मासाः᳚ सँव्वथ्स॒रस्सँ॑व्वथ्स॒र प्र॒जाप॑ति प्र॒जाप॑ति॒र्वावैष

### मन्त्रः
द्वाद॑श॒ रात्री᳚र्दीख्षि॒तस् स्या॒द्
द्वाद॑श॒ मासाः᳚ सँव्वथ्स॒रः ।
सँ॑व्वथ्स॒र प्र॒जाप॑तिः,
प्र॒जाप॑ति॒र्वावैषः।
#### टीका
8अथ उभयसाधारणो विधिः - द्द्वादशरात्रीरित्मादि ॥ गतम् । प्रजापतिरेवैष यजमानः स्वयं तस्मात् द्वादशदीक्षा - इति ॥


### संयुक्तमन्त्रः
ए॒ष ह॒ त्वै जा॑यते॒ यस्तप॒सोऽधि॒ जाय॑ते चतु॒र्धा वा ए॒तास्ति॒स्रस्ति॑स्रो॒ रात्र॑यो॒ यद्द्वाद॑शोप॒सदो॒ या प्र॑थ॒मा य॒ज्ञन्ताभि॒स्सम्भ॑रति॒ या द्वि॒तीया॑ य॒ज्ञन्ताभि॒रा र॑भते [39]  
यास्तृ॒तीया॒ पात्रा॑णि॒ ताभि॒र्निर्णे॑निक्ते॒ याश्च॑तु॒र्थीरपि॒ ताभि॑रा॒त्मान॑मन्तर॒तश्शु॑न्धते॒

### मन्त्रः
ए॒ष ह॒ त्वै जा॑यते ।
यस् तप॒सोऽधि॒ जाय॑ते ।
#### टीका
9अथोपसदां विधिः - एष हेति ॥ एष एव जायते जातव्यपदेशमर्हति । कः? यस्तपसः उपसदो जायते ।

### मन्त्रः
चतु॒र्धा वा ए॒तास् ति॒स्रस् ति॑स्रो॒ रात्र॑यः ।
यद् द्वाद॑शोप॒सदः ।
या प्र॑थ॒मा य॒ज्ञन् ताभि॒स् सम्भ॑रति ।
#### टीका
चतुर्धेत्यादि । द्वादशोपसदः चतुर्धा तिस्रो भवन्ति । तत्र याः प्रथमाः तिस्र उपसदः ताभिः यज्ञं संभरति तत्साधनान्यर्जयति ।

### मन्त्रः
या द्वि॒तीया॑ य॒ज्ञन्ताभि॒रा र॑भते [39]  ।
यास् तृ॒तीया॒ पात्रा॑णि॒ ताभि॒र् निर्णे॑निक्ते । याश्च॑तु॒र्थीरपि॒ ताभि॑रा॒त्मान॑म् अन्तर॒तश् शु॑न्धते ।
#### टीका
द्वितीयाभिः तिसृभिः यज्ञमारभते । तृतीयाभिः पात्राणि शोधयति । चतुर्थीभिरपि आत्मानं शोधयति । यद्वा - चतुर्थीभिरात्मानमपि शोधयति अन्तरतः अन्ततः । आद्यादित्वात्तसिः । अवसानवचनोन्तरशब्दः; यथाऽऽहुः - 'अन्तरमवसानावधिपारिधानान्तर्धिभेदतादर्थ्ये' इत्यादि । ततश्चाहीनपक्षेऽपि तस्य शुद्धत्वात् तस्य प्रतिग्रहोपि न दोषायेति तदनुज्ञा ॥



### संयुक्तमन्त्रः
यो वा अ॑स्य प॒शुमत्ति॑ मा॒ꣳ॒सꣳ सो᳚ऽत्ति॒ य पु॑रो॒डाश॑म्म॒स्तिष्क॒ꣳ॒ स य प॑रिवा॒पम्पुरी॑ष॒ꣳ॒ स य आज्य॑म्म॒ज्जान॒ꣳ॒ स यस्सोम॒ स्वेद॒ꣳ॒ सोऽपि॑ ह॒ वा अ॑स्य शीर्‌ष॒ण्या॑ नि॒ष्पद॒ प्रति॑ गृह्णाति॒ यो द्वा॑दशा॒हे प्र॑तिगृ॒ह्णाति॒ तस्मा᳚द्द्वादशा॒हेन॒ न याज्य॑म्पा॒प्मनो॒ व्यावृ॑त्त्यै ॥ [40]  

### मन्त्रः
यो वा अ॑स्य प॒शुमत्ति॑ मा॒ꣳ॒सꣳ सो᳚ऽत्ति ।
य पु॑रो॒डाश॑म् म॒स्तिष्क॒ꣳ॒ सः ।
य प॑रिवा॒पम् पुरी॑ष॒ꣳ॒ सः ।
य आज्य॑म् म॒ज्जान॒ꣳ॒ सः ।
यस्सोम॒ स्वेद॒ꣳ॒ सः ।
#### टीका
10पुनः दूषयति - यो वा अस्येत्यादि ॥ एवमहीनस्य विधिनिषधेपरंपरया सत्रस्य प्रशस्तताऽऽख्यायते । स चास्याहनिस्य पशुं पश्ववदानानि अत्ति न मांसमेव केवलमत्ति यजमानसंबन्धी यः पुरोडाशमत्तीत्वेव । मस्तिष्कं सः । अत्राप्यत्तीत्येव । मस्तिष्कः शिरोमांसः । यः परिवापं लाजानत्ति पुरीषं सोत्ति । यः आज्यमत्ति मज्जानं सोत्ति । यः सोममत्ति स्वेदमेव सोत्ति ।

### मन्त्रः
अपि॑ ह॒ वा अ॑स्य शीर्‌ष॒ण्या॑ नि॒ष्पद॒ प्रति॑ गृह्णाति । यो द्वा॑दशा॒हे प्र॑तिगृ॒ह्णाति॑ ।
तस्मा᳚द् द्वादशा॒हेन॒ न याज्य॑म् पा॒प्मनो॒ व्यावृ॑त्त्यै ॥ [40]  
#### टीका
अपि च अस्य यजमानस्य शीर्षण्याः शिरसि भवाः निष्पदः निष्पद्यन्ते इति निष्पदः यूकादयः, ता एव प्रतिगृह्णाति यो द्वादशाहे गवादिदक्षिणां प्रतिगृह्णाति । तस्मात् द्वादशाहेन न याज्यम् । ऋत्विक्त्वमिदं निषिध्यते इत्येके । अहीनस्य निषेध इत्यन्ये । यजेर्ण्यन्तात् अचो यत् । 'यतोऽनावः' इत्याद्युदात्तत्वम् । पाप्मनो व्यावृत्त्यै पृथग्भावार्थम् । 'तादौ च' इत्यनन्तरस्य गतेः प्रकृतिस्वरत्वम् ॥

इति सप्तमे द्वितीये दशमोनुवाकः ॥


## अनुवाकः ११ अश्वमेधाङ्गरात्रिहोममन्त्राः सङ्ख्यादेवताकाः

### संयुक्तमन्त्रः
एक॑स्मै॒ स्वाहा॒ द्वाभ्या॒ꣳ॒ स्वाहा᳚ त्रि॒भ्यस्स्वाहा॑ च॒तुर्भ्य॒स्स्वाहा॑ प॒ञ्चभ्य॒स्स्वाहा॑ ष॒ड्भ्यस्स्वाहा॑ स॒प्तभ्य॒स्स्वाहा᳚ऽष्टा॒भ्यस्स्वाहा॑ न॒वभ्य॒स्स्वाहा॑ द॒शभ्य॒स्स्वाहै॑काद॒शभ्य॒स्स्वाहा᳚ द्वाद॒शभ्य॒स्स्वाहा᳚ त्रयोद॒शभ्य॒स्स्वाहा॑ चतुर्द॒शभ्य॒स्स्वाहा॑ पञ्चद॒शभ्य॒स्स्वाहा॑ षोड॒शभ्य॒स्स्वाहा॑ सप्तद॒शभ्य॒स्स्वाहा᳚ऽष्टाद॒शभ्य॒स्स्वाहैका॒न्न विꣳ॑श॒त्यै स्वाहा॒ नव॑विꣳशत्यै॒ स्वाहैका॒न्न च॑त्वारि॒ꣳ॒शते॒ स्वाहा॒ नव॑चत्वारिꣳशते॒ स्वाहैका॒न्न ष॒ष्ट्यै स्वाहा॒ नव॑षष्ट्यै॒ स्वाहैका॒न्नाशी॒त्यै स्वाहा॒ नवा॑शीत्यै॒ स्वाहैका॒न्न श॒ताय॒ स्वाहा॑ श॒ताय॒ स्वाहा॒ द्वाभ्याꣳ॑ श॒ताभ्या॒ꣳ॒ स्वाहा॒ सर्व॑स्मै॒ स्वाहा᳚ ॥ [41]  

### मन्त्रः
एक॑स्मै॒ स्वाहा᳚ । द्वाभ्या॒ꣳ॒ स्वाहा᳚ ।
त्रि॒भ्यस् स्वाहा᳚ । च॒तुर्भ्य॒स् स्वाहा᳚ ।  
प॒ञ्चभ्य॒स् स्वाहा᳚ । ष॒ड्भ्यस् स्वाहा᳚ ।
स॒प्तभ्य॒स् स्वाहा᳚ । अ॒ष्टा॒भ्यस् स्वाहा᳚ ।  
न॒वभ्य॒स् स्वाहा᳚ । द॒शभ्य॒स् स्वाहा᳚ ।
ए॒का॒द॒शभ्य॒स् स्वाहा᳚ । द्वा॒द॒शभ्य॒स् स्वाहा᳚ ।  
 त्र॒यो॒द॒शभ्य॒स् स्वाहा᳚  । च॒तु॒र्द॒शभ्य॒स् स्वाहा᳚ ।
प॒ञ्च॒द॒शभ्य॒स् स्वाहा᳚ । षो॒ड॒शभ्य॒स् स्वाहा᳚ ।  
स॒प्त॒द॒शभ्य॒स् स्वाहा᳚ । अ॒ष्टा॒द॒शभ्य॒स् स्वाहा᳚ ।
एका॒न्न विꣳ॑श॒त्यै स्वाहा᳚ । नव॑विꣳशत्यै॒ स्वाहा᳚ ।  
एका॒न्न च॑त्वारि॒ꣳ॒शते॒ स्वाहा᳚ । नव॑चत्वारिꣳशते॒ स्वाहा᳚ । एका॒न्न ष॒ष्ट्यै स्वाहा᳚ । नव॑षष्ट्यै॒ स्वाहा᳚ ।  
एका॒न्नाशी॒त्यै स्वाहा᳚ । नवा॑शीत्यै॒ स्वाहा᳚ । एका॒न्न श॒ताय॒ स्वाहा᳚ । श॒ताय॒ स्वाहा᳚ ।
द्वाभ्याꣳ॑ श॒ताभ्या॒ꣳ॒ स्वाहा᳚ । सर्व॑स्मै॒ स्वाहा᳚ ॥ [41]
#### टीका
1अथ अश्वमेध एव रात्रिहोमाः - एकस्मै स्वाहेत्यादयो दशानुवाकाः ॥ यथोक्तम् - 'एकस्मै स्वाहेत्येताननुवाकान् पुनःपुनरभ्यासं रात्रिशेषं हुत्वा' इत्यादि । 'स एतान् प्रजापतिर्नक्तं होमानपश्यत्' इति ब्राह्मणम् । आदशभ्यस्सङ्ख्याः सङ्ख्येये वर्तन्ते; ततः परं सङ्ख्याने सङ्ख्येये च । ततश्च सर्वत्र सङ्ख्यानोपसृष्टा सङ्ख्येया देवता । ब्राह्मणं च - 'प्रजापतिर्वा एकः' इति । तत्परिणामा अन्ये । सर्वस्मा इत्यादिचोपपद्यते । सङ्ख्या एवैकत्वादयः । एकादयोपि हि सङ्ख्याप्रधानाः प्रधाना भवन्ति । यथा 'द्व्येकयोः' इति । तत्र - एकं दश च शतं च सहस्रमयुतं तथा प्रयुतम् । कोट्यर्बुदं च बृन्दं स्थानात् स्थानं दशगुणं स्यात् । ततश्च पूर्वस्थानावगाहिन्यो दशसङ्ख्या भूत्वा उत्तरोत्तरस्थानमवगाहन्ते । तत्र प्रथमे एकवृद्धिः । द्वितीये दशवृद्धिः । तृतीयादिषु शतादिवृद्धिः तत्र एकस्थानावगाहिन्य एकादिनवान्ताः नवसङ्ख्याः प्रथममाम्नायन्ते यावद्द्वितीयस्थानावगाहिन्यः एकादशवर्गमारभन्ते । अथ तामपि दशसङ्ख्यामाम्नाय तया सह पुनरपि एकादिनवान्ताः प्रथमस्थानावगाहिन्यः नवसङ्ख्याः समाम्नाताः द्वितीयस्थानावगाहिन्यः द्वितीयं दशवर्गं उत्पादयन्ति । सर्वत्र च स्थानात् स्थाने परमा वृद्धिः । नव एकवत्वं दशवर्गोपचयेन विंशत्यादयः सङ्ख्या जायन्ते । आहुश्च - 'द्वयोर्दशानां विंशभावः तिश्च प्रत्ययः विंशतिः । त्रयाणां दशानां त्रिंभावः शच्च प्रत्ययः त्रिंशत्' इत्यादि । एवमयं मध्यस्थो दशवर्गः द्विप्रकारः; प्रथममेकं ततो नव दश सप्तदशन्भावो नवतिरधिकं च । उभयथा नवसप्तद्वित्वा आम्नाताः । तत्र एकस्यागमे तदुभयविपर्यासेन सङ्ख्याद्वयोक्तिरित्यनेन अभिप्राये रीतिसाम्ये एकोननवाधिकतमाया विश्वेत्यादिना निर्देशः सङ्ख्याद्वयत्वमकरोत् 'शतायुर्वै पुरुषश्शतवीर्यः' इति दर्शनात् । सर्वेषु चानुवाकेषु शतारोहिणी सङ्ख्यागतिः । तस्मात् शतस्य कण्ठोक्तये 'एकोनशताय स्वाहा नवशताय स्वाहा' इति नोक्तम् । शतस्थानेऽपि स्थानक्रमेण इममेव सङ्ख्योपचयप्रकारं दर्शयितुं द्वाभ्यां शताभ्यामित्युक्तम् । तस्य च उपलक्षणत्वात् सहस्रादेरपि योज्यम् । एवं आपरार्धीयाः सङ्ख्या युग्मस्वरूपास्सर्वा अपि प्रथमेऽनुवाके प्रतिपादिता एव । अत एव अनुक्तसङ्ख्यापरिग्रहस्पष्टतार्थं सर्वस्मा इत्युक्तम् । अथ तमेव सङ्ख्यावृद्धिक्रमं दर्शयितुं द्वितीयादिषु अनुवाकेषु युग्मायुग्मविभागेन नवसङ्ख्यावृद्धिहेतवः सङ्ख्यासंयोगविशेषप्रभवाः सङ्ख्याविशेषा गृह्यन्ते । अनुक्ततत्तत्सङ्ख्याविशेषपरिग्रहार्यं तत्रतत्र सर्वस्मा इत्युच्यते । एकस्मै इति । 'इण्भीका' इति कन्प्रत्यये नित्त्वदाद्युदात्तत्वं द्वाभ्याम् । यद्यपि कथंचित् सावेकाच्त्वं स्यात्; तथाऽपि 'न गोश्वन्साववर्ण' इति विभक्तेरुदात्तत्वप्रतिषेधः । त्रिभ्यः 'षट्त्रिचतुर्भ्यो हलादिः' इति विभक्तेरुदात्तत्वम् । चतुर्भ्यः । 'झल्युपोत्तमम्' इति उपोत्तमस्य उदात्तत्वम् । एवं पञ्चादीनामपि द्रष्टव्यम् । एतेषु च 'सखङ्यायाः' इत्युदात्तत्वे बाध्यते । षड्भ्यः । पूर्ववत् विभक्तेरुदात्तत्वम् । अष्टाभ्यः । 'अष्टनो दीर्घात्' इति विभक्तेरुदात्तत्वम् । एकादशादीनां पूर्ववदुपोत्तमस्योदात्तत्वम् । एतेषु च 'सङ्ख्या' इति पूर्वपदप्रकृतिस्वरत्वं बाध्यते । एकोनविंशतिः एकान्न विंशतिः 'एकादिश्चैकस्य चादुक्' इति नलोपाभावः, आदुगागमश्च । नानास्वरत्वात् असमासं मन्यन्ते पदकाराः । 'उदात्तयणः' इति तस्या उदात्तत्वम् । नवविंशत्यै नव च विंशतिश्च नवविंशतिरिति सङ्ख्यापूर्वपदप्रकृतिस्वरत्वम् । एवमुत्तरत्रापि द्रष्टव्यम् । सर्वस्मै 'सर्वस्य सुपि' इत्याद्युदात्तत्वम् ॥

इति सप्तमे द्वितीये एकादशोनुवाकः ॥  

## अनुवाकः १२
### संयुक्तमन्त्रः
एक॑स्मै॒ स्वाहा᳚ त्रि॒भ्यस्स्वाहा॑ प॒ञ्चभ्य॒स्स्वाहा॑ स॒प्तभ्य॒स्स्वाहा॑ न॒वभ्य॒स्स्वाहै॑काद॒शभ्य॒स्स्वाहा᳚ त्रयोद॒शभ्य॒स्स्वाहा॑ पञ्चद॒शभ्य॒स्स्वाहा॑ सप्तद॒शभ्य॒स्स्वाहैका॒न्न विꣳ॑श॒त्यै स्वाहा॒ नव॑विꣳशत्यै॒ स्वाहैका॒न्न च॑त्वारि॒ꣳ॒शते॒ स्वाहा॒ नव॑चत्वारिꣳशते॒ स्वाहैका॒न्न ष॒ष्ट्यै स्वाहा॒ नव॑षष्ट्यै॒ स्वाहैका॒न्नाशी॒त्यै स्वाहा॒ नवा॑शीत्यै॒ स्वाहैका॒न्न श॒ताय॒ स्वाहा॑ श॒ताय॒ स्वाहा॒ सर्व॑स्मै॒ स्वाहा᳚ ॥ [42]  

### मन्त्रः
एक॑स्मै॒ स्वाहा᳚ । त्रि॒भ्यस् स्वाहा᳚ । प॒ञ्चभ्य॒स्स्वाहा᳚ । स॒प्तभ्य॒स् स्वाहा᳚ ।  
न॒वभ्य॒स् स्वाहा᳚ । ए॒का॒द॒शभ्य॒स् स्वाहा᳚ । त्र॒यो॒द॒शभ्य॒स् स्वाहा᳚ । प॒ञ्च॒द॒शभ्य॒स् स्वाहा᳚ ।  
स॒प्त॒द॒शभ्य॒स् स्वाहा᳚ । एका॒न्न विꣳ॑श॒त्यै स्वाहा᳚ । नव॑विꣳशत्यै॒ स्वाहा᳚ । एका॒न्न च॑त्वारि॒ꣳ॒शते॒ स्वाहा᳚ ।  
नव॑चत्वारिꣳशते॒ स्वाहा᳚ । एका॒न्न ष॒ष्ट्यै स्वाहा᳚ । नव॑षष्ट्यै॒ स्वाहा᳚ । एका॒न्नाशी॒त्यै स्वाहा᳚ ।  
नवा॑शीत्यै॒ स्वाहा᳚ । एका॒न्न श॒ताय॒ स्वाहा᳚ । श॒ताय॒ स्वाहा᳚ । सर्व॑स्मै॒ स्वाहा᳚ ॥ [42]  

#### टीका
1अथ अयुग्माः सङ्ख्याः एकादिद्व्युत्तरा उपादीयन्ते - एकस्मा इत्यादि ॥ गतम् । युग्मत्वेऽपि शतसङ्ख्याया उपादाने हेतुरुक्तः । द्वाभ्यां शताभ्यामित्यपि नोक्तं युग्मत्वादेव । सर्वस्मा इति चानुक्तसमुच्चयार्थमुक्तम् ॥

इति सप्तमे द्वितीये द्वादशोनुवाकः ॥  

## अनुवाकः १३

### संयुक्तमन्त्रः
द्वाभ्या॒ꣳ॒ स्वाहा॑ च॒तुर्भ्य॒स्स्वाहा॑ ष॒ड्भ्यस्स्वाहा᳚ऽष्टा॒भ्यस्स्वाहा॑ द॒शभ्य॒स्स्वाहा᳚ द्वाद॒शभ्य॒स्स्वाहा॑ चतुर्द॒शभ्य॒स्स्वाहा॑ षोड॒शभ्य॒स्स्वाहा᳚ऽष्टाद॒शभ्य॒स्स्वाहा॑ विꣳश॒त्यै स्वाहा॒ऽष्टान॑वत्यै॒ स्वाहा॑ श॒ताय॒ स्वाहा॒ सर्व॑स्मै॒ स्वाहा᳚ ॥ [43]  


### मन्त्रः
द्वाभ्या॒ꣳ॒ स्वाहा᳚ । च॒तुर्भ्य॒स् स्वाहा᳚ ।    ष॒ड्भ्यस् स्वाहा᳚ । अ॒ष्टा॒भ्यस् स्वाहा᳚ ।  
द॒शभ्य॒स् स्वाहा᳚ । द्वा॒द॒शभ्य॒स् स्वाहा᳚ । च॒तु॒र्द॒शभ्य॒स् स्वाहा᳚ । षो॒ड॒शभ्य॒स् स्वाहा᳚ ।  
अ॒ष्टा॒द॒शभ्य॒स् स्वाहा᳚ ।  वि॒ꣳ॒श॒त्यै स्वाहा᳚ । अ॒ष्टान॑वत्ये॒ स्वाहा᳚ । श॒ताय॒ स्वाहा᳚ । सर्व॑स्मै॒ स्वाहा᳚ ॥ [43]
#### टीका
1अथ युग्माः द्वाम्यामित्याद्या उपादीयन्ते - विंशत्याम्नानं द्वितीयेऽपि स्थाने सङ्ख्याद्वयप्रदर्शनार्थम् । अथ सङ्ग्रहिष्यत् तत्पूर्वां सङ्ख्यां गृह्णाति द्वाभ्यां शतपूर्तिं ख्यापयितुं सर्वयुग्माविच्छेदान्वयप्रदर्शनाथम् । सर्वग्रहणं च अनुक्तसमस्तयुग्मसङ्ग्रहार्थम् ॥

इति सप्तमे द्वितीये त्रयोदशोनुवाकः ॥


## अनुवाकः १४

### संयुक्तमन्त्रः
त्रि॒भ्यस्स्वाहा॑ प॒ञ्चभ्य॒स्स्वाहा॑ स॒प्तभ्य॒स्स्वाहा॑ न॒वभ्य॒स्स्वाहै॑काद॒शभ्य॒स्स्वाहा᳚ त्रयोद॒शभ्य॒स्स्वाहा॑ पञ्चद॒शभ्य॒स्स्वाहा॑ सप्तद॒शभ्य॒स्स्वाहैका॒न्न विꣳ॑श॒त्यै स्वाहा॒ नव॑विꣳशत्यै॒ स्वाहैका॒न्न च॑त्वारि॒ꣳ॒शते॒ स्वाहा॒ नव॑चत्वारिꣳशते॒ स्वाहैका॒न्न ष॒ष्ट्यै स्वाहा॒ नव॑षष्ट्यै॒ स्वाहैका॒न्नाशी॒त्यै स्वाहा॒ नवा॑शीत्यै॒ स्वाहैका॒न्न श॒ताय॒ स्वाहा॑ श॒ताय॒ स्वाहा॒ सर्व॑स्मै॒ स्वाहा᳚ ॥ [44]  

### मन्त्रः
त्रि॒भ्यस् स्वाहा᳚ । प॒ञ्चभ्य॒स् स्वाहा᳚ । स॒प्तभ्य॒स् स्वाहा᳚ । न॒वभ्य॒स्स्वाहा᳚ । ए॒का॒द॒शभ्य॒स् स्वाहा᳚ ।  
त्र॒यो॒द॒शभ्य॒स् स्वाहा᳚ । प॒ञ्च॒द॒शभ्य॒स् स्वाहा᳚ । स॒प्त॒द॒शभ्य॒स् स्वाहा᳚ । एका॒न्न विꣳ॑श॒त्यै स्वाहा᳚ ।  
नव॑विꣳशत्यै॒ स्वाहा᳚ । एका॒न्न च॑त्वारि॒ꣳ॒शते॒ स्वाहा᳚ । नव॑चत्वारिꣳशते॒ स्वाहा᳚ । एका॒न्न ष॒ष्ट्यै स्वाहा᳚ ।  
नव॑षष्ट्यै॒ स्वाहा᳚ । एका॒न्नाशी॒त्यै स्वाहा᳚ । नवा॑शीत्यै॒ स्वाहा᳚ । एका॒न्न श॒ताय॒ स्वाहा᳚ ।  
श॒ताय॒ स्वाहा᳚ । सर्व॑स्मै॒ स्वाहा᳚ ॥ [44]
#### टीका
1अथ त्र्याद्युत्तरा .अयुग्मा एव गृह्यन्ते - त्रिभ्य इत्यादि ॥ उपात्तया सह उत्तरायुग्मार्थं पुनर्वचनम् । क्रमभेदाद्विशेषः । गतमन्यत् ॥

इति सप्तमे द्वितीये चतुर्दशोनुवाकः ॥

## अनुवाकः १५
### संयुक्तमन्त्रः
च॒तुर्भ्य॒स्स्वाहा᳚ऽष्टा॒भ्यस्स्वाहा᳚ द्वाद॒शभ्य॒स्स्वाहा॑ षोड॒शभ्य॒स्स्वाहा॑ विꣳश॒त्यै स्वाहा॒ षण्ण॑वत्यै॒ स्वाहा॑ श॒ताय॒ स्वाहा॒ सर्व॑स्मै॒ स्वाहा᳚ ॥ [45]  

### मन्त्रः
च॒तुर्भ्य॒स् स्वाहा᳚ । अ॒ष्टा॒भ्यस् स्वाहा᳚ । द्वा॒द॒शाभ्य॒स् स्वाहा᳚ । षो॒ड॒शभ्य॒स् स्वाहा᳚ ।  
वि॒ꣳ॒श॒त्यै स्वाहा᳚ ।॒ षण्ण॑वत्यै॒ स्वाहा᳚ । श॒ताय॒ स्वाहा᳚ । सर्व॑स्मै॒ स्वाहा᳚ ॥ [45]  
#### टीका
1अथ चतुरादिचतुरुत्तरा युग्मा गृह्यन्ते - चतुर्भ्य इत्यादि ॥ विंशत्यन्तानां ग्रहणं उपात्तस्य चतुष्कपञ्चकस्य विंशत्यन्तरेऽप्यविशिष्टत्वात् । षण्णवतिग्रहणं यावच्छतमव्यवच्छेदेन चतुष्कान्वयप्रदर्शनार्थं चतुर्भिश्शतपूरणख्यापनार्यं च ॥

इति सप्तमे द्वितीये पञ्चदशोनुवाकः ॥  


## अनुवाकः १६
### संयुक्तमन्त्रः
प॒ञ्चभ्य॒स्स्वाहा॑ द॒शभ्य॒स्स्वाहा॑ पञ्चद॒शभ्य॒स्स्वाहा॑ विꣳश॒त्यै स्वाहा॒ पञ्च॑नवत्यै॒ स्वाहा॑ श॒ताय॒ स्वाहा॒ सर्व॑स्मै॒ स्वाहा᳚ ॥ [46]  

### मन्त्रः
प॒ञ्चभ्य॒स् स्वाहा᳚ । द॒शभ्य॒स् स्वाहा᳚ । प॒ञ्च॒द॒शभ्य॒स् स्वाहा᳚ । वि॒ꣳ॒श॒त्यै स्वाहा᳚ ।  पञ्च॑नवत्यै॒ स्वाहा᳚ । श॒ताय॒ स्वाहा᳚ । सर्व॑स्मै॒ स्वाहा᳚ ॥ [46]
#### टीका
1अथ पञ्चादिपञ्चोत्तरा गृह्यन्ते - पञ्चभ्य इत्यादि ॥ पूर्वेण समानम् । अत्रापि पञ्चनवतिग्रहणं पञ्चकेन शतपूरणं प्रदर्शयितुम् ॥

इति सप्तमे द्वितीये षोडशोनुवाकः ॥


## अनुवाकः १७

### संयुक्तमन्त्रः
द॒शभ्य॒स्स्वाहा॑ विꣳश॒त्यै स्वाहा᳚ त्रि॒ꣳ॒शते॒ स्वाहा॑ चत्वारि॒ꣳ॒शते॒ स्वाहा॑ पञ्चा॒शते॒ स्वाहा॑ ष॒ष्ट्यै स्वाहा॑ सप्त॒त्यै स्वाहा॑ऽशी॒त्यै स्वाहा॑ नव॒त्यै स्वाहा॑ श॒ताय॒ स्वाहा॒ सर्व॑स्मै॒ स्वाहा᳚ ॥ [47]  
वि॒ꣳ॒श॒त्यै स्वाहा॑ चत्वारि॒ꣳ॒शते॒ स्वाहा॑ ष॒ष्ट्यै स्वाहा॑ऽशी॒त्यै स्वाहा॑ श॒ताय॒ स्वाहा॒ सर्व॑स्मै॒ स्वाहा᳚ ॥ [48]  

### मन्त्रः
द॒शभ्य॒स् स्वाहा᳚ । वि॒ꣳ॒श॒त्यै स्वाहा᳚ ।  त्रि॒ꣳ॒शते॒ स्वाहा᳚ । च॒त्वा॒रि॒ꣳ॒शते॒ स्वाहा᳚ । प॒ञ्चा॒शते॒ स्वाहा᳚ ।  
ष॒ष्ट्यै स्वाहा᳚ ।  स॒प्त॒त्यै स्वाहा᳚ । अ॒शी॒त्यै स्वाहा᳚ । न॒व॒त्यै स्वाहा᳚ । श॒ताय॒ स्वाहा᳚ । सर्व॑स्मै॒ स्वाहा᳚ ॥ [47]
#### टीका
1अथ दशादिदशोत्तरा गृह्यन्ते - दशभ्य इति ॥ पङ्क्तिविंशत्यादौ विंशत्यादयो निपातिताः । अत्र शतस्य क्रमप्राप्तिः स्पष्टा ॥

इति सप्तमे द्वितीये सप्तदशोनुवाकः ॥

## अनुवाकः १८

### संयुक्तमन्त्रः
वि॒ꣳ॒श॒त्यै स्वाहा॑ चत्वारि॒ꣳ॒शते॒ स्वाहा॑ ष॒ष्ट्यै स्वाहा॑ऽशी॒त्यै स्वाहा॑ श॒ताय॒ स्वाहा॒ सर्व॑स्मै॒ स्वाहा᳚ ॥ [48]

### मन्त्रः
वि॒ꣳ॒श॒त्यै स्वाहा᳚ । च॒त्वा॒रि॒ꣳ॒शते॒ स्वाहा᳚ । ष॒ष्ट्यै स्वाहा᳚ । अ॒शी॒त्यै स्वाहा᳚ । श॒ताय॒ स्वाहा᳚ । सर्व॑स्मै॒ स्वाहा᳚ ॥ [48]
#### टीका
अथ दशादिद्विगुणकया विंशत्या शतान्ता गृह्यन्ते - विंशत्या इति ॥ अत्रापि शतस्य क्रमप्राप्तिः स्पष्टा ॥

इति सप्तमे द्वितीये अष्टादशोनुवाकः ॥  


## अनुवाकः १९

### संयुक्तमन्त्रः
प॒ञ्चा॒शते॒ स्वाहा॑ श॒ताय॒ स्वाहा॒ द्वाभ्याꣳ॑ श॒ताभ्या॒ꣳ॒ स्वाहा᳚ त्रि॒भ्यश्श॒तेभ्य॒स्स्वाहा॑ च॒तुर्भ्य॑श्श॒तेभ्य॒स्स्वाहा॑ प॒ञ्चभ्य॑श्श॒तेभ्य॒स्स्वाहा॑ ष॒ड्भ्यश्श॒तेभ्य॒स्स्वाहा॑ स॒प्तभ्य॑श्श॒तेभ्य॒स्स्वाहा᳚ऽष्टा॒भ्यश्श॒तेभ्य॒स्स्वाहा॑ न॒वभ्य॑श्श॒तेभ्य॒स्स्वाहा॑ स॒हस्रा॑य॒ स्वाहा॒ सर्व॑स्मै॒ स्वाहा᳚ ॥ [49]  

### मन्त्रः
प॒ञ्चा॒शते॒ स्वाहा᳚ । श॒ताय॒ स्वाहा᳚ ।
द्वाभ्याꣳ॑ श॒ताभ्या॒ꣳ॒ स्वाहा᳚ । त्रि॒भ्यश् श॒तेभ्य॒स् स्वाहा᳚ । च॒तुर्भ्य॑श् श॒तेभ्य॒स् स्वाहा᳚ ।  
प॒ञ्चभ्य॑श् श॒तेभ्य॒स् स्वाहा᳚ । ष॒ड्भ्यश् श॒तेभ्य॒स् स्वाहा᳚ । स॒प्तभ्य॑श् श॒तेभ्य॒स् स्वाहा᳚ ।  
अ॒ष्टा॒भ्यश् श॒तेभ्य॒स् स्वाहा᳚ । न॒वभ्य॑श् श॒तेभ्य॒स् स्वाहा᳚ । स॒हस्रा॑य॒ स्वाहा᳚ । सर्व॑स्मै॒ स्वाहा᳚ ॥ [49]  
#### टीका
अथ क्रमप्राप्तं विशतिद्वैगुण्यं शतान्वयाभावेन हित्वा पञ्चाशदादिपञ्चाशदुत्तरा गृह्यन्ते - पञ्चाशते स्वाहा शताय स्वाहेति ॥ तत ऊर्ध्वं शतवृद्धिः 'द्वाभ्यां शताभ्यां' इत्यादिकं कृतं भवति । एवं दशस्थानाभिवृद्धिभिः विकल्पैः बहुधा शतपूरणप्रतिपादनेन शतस्थाने एकत्वसङ्ख्या समर्थिता । इदानीं तु शतद्वित्वादिसंपादनक्रमेण सहस्रस्थाने एकत्वसंख्यामारोहयति - सर्वस्मै इति ॥

इति सप्तमे द्वितीये एकोनविंशोनुवाकः ॥


## अनुवाकः २०
### संयुक्तमन्त्रः
श॒ताय॒ स्वाहा॑ स॒हस्रा॑य॒ स्वाहा॒ऽयुता॑य॒ स्वाहा॑ नि॒युता॑य॒ स्वाहा᳚ प्र॒युता॑य॒ स्वाहाऽर्बु॑दाय॒ स्वाहा॒ न्य॑र्बुदाय॒ स्वाहा॑ समु॒द्राय॒ स्वाहा॒ मध्या॑य॒ स्वाहाऽन्ता॑य॒ स्वाहा॑ परा॒र्धाय॒ स्वाहो॒षसे॒ स्वाहा॒ व्यु॑ष्ट्यै॒ स्वाहो॑देष्य॒ते स्वाहो᳚द्य॒ते स्वाहोदि॑ताय॒ स्वाहा॑ सुव॒र्गाय॒ स्वाहा॑ लो॒काय॒ स्वाहा॒ सर्व॑स्मै॒ स्वाहा᳚ ॥ [50]  

### मन्त्रः
श॒ताय॒ स्वाहा᳚ । स॒हस्रा॑य॒ स्वाहा᳚ ।
अ॒युताय॒ स्वाहा᳚ । नि॒युता॑य॒ स्वाहा᳚ ।  
प्र॒युता॑य॒ स्वाहा᳚ । अर्बु॑दाय॒ स्वाहा᳚ ।
न्य॑र्बुदाय॒ स्वाहा᳚ । स॒मु॒द्राय॒ स्वाहा᳚ ।  
मध्या॑य॒ स्वाहा᳚ । अन्ता॑य॒ स्वाहा᳚ ।
प॒रा॒र्धाय॒ स्वाहा᳚ । उ॒षसे॒ स्वाहा᳚ ।  
व्यु॑ष्ट्यै॒ स्वाहा᳚ । उ॒दे॒ष्य॒ते स्वाहा᳚ ।
उ॒द्य॒ते स्वाहा᳚ । उदि॑ताय॒ स्वाहा᳚ ।
सु॒व॒र्गाय॒ स्वाहा᳚ । लो॒काय॒ स्वाहा᳚ ।
सर्व॑स्मै॒ स्वाहा᳚ ॥ [50]
#### टीका
अधुना परार्ध्यात् शतात् दशोत्तरस्थानावगाहिनीं संख्यावृद्धिं दर्शयति - शतायेति ॥ ननु पूर्वानुवाके सहस्रस्थाने प्रवेशिता संख्या, तत्किं शतग्रहणेन । दत्तमत्रोत्तरं - शताय स्वाहेत्यादि 'शतायुर्वै पुरुषश्शतवीर्यः' इति सर्वेष्वनुवाकेषु शतवती संख्येति । 'युतान्यण्यन्तानाम्' इति अयुतादीनां त्रयाणां मध्योदात्तत्वम् । न्यर्बुदाय । पूर्वपदप्रकृतिस्वरत्वम् । परस्यार्थं परार्धं समासान्तोदात्तत्वम् । अथ उषस इत्यादयः चतस्रः अनुदिते होतव्याः । उदितायेत्यादयश्च चतस्रः उदिते होतव्याः । 'अहोरात्रयोरव्यतिमोहाय'33 इति ब्राह्मागम् । तत्र उषःप्रभृतयः ब्रह्मणो रात्रिसन्ध्यवयवा इति । उदितादयः अहस्सन्ध्यवयवाः । प्रकाशः उषाः । व्युष्टिः उक्तप्रकाशः । उच्छ विवासे क्तिनि 'तादौ' इति गतेः प्रकृतिस्वरत्वम्, 'उदात्तस्वरितयोः' इत्युकारः स्वर्यते । उदेष्यते प्रारम्भोन्मुखाय ब्रह्मणोह्ने । 'शतुरनुमः' इति विभक्तेरुदात्तत्वम् । उद्यते प्रारभमाणाय । इणो यण्, पूर्ववद्विभक्तेरुदात्तत्वम्, उदिताय प्ररब्धाय अह्ने । 'गतिरनन्तरः' इति प्रकृतिस्वरत्वं कर्मण्यपि व्यत्ययेन । सुवरादित्यः, तद्गामिने अह्नो मध्याय, दीप्तादित्यत्वात् । लोकाय अह्ने । सर्वस्मै परतोपि महसे । सर्वत्र तत्कालाभिमानिनी संख्या गृह्यते ॥

इति भट्टभास्करमिश्रविरचिते यजुर्वेदभाष्ये ज्ञानयज्ञाख्ये सप्तमे काण्डे द्वितीयप्रश्ने विंशोनुवाकः ॥
समाप्तश्च प्रपाठकः ॥  
