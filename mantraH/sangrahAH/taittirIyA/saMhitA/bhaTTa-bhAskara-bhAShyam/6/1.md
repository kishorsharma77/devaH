---
title: प्रपाठकः १
unicode_script: devanagari
---


## अनुवाकः १

### संयुक्तमन्त्रः
प्रा॒चीन॑वꣳशङ्करोति ।

### मन्त्रः
प्रा॒चीन॑ - वꣳशङ् करोति ।
#### टीका
1अथ सौम्यस्याध्वरस्य ब्राह्मणं सौम्यं काण्डमारभ्यते । तत्र 'प्राचीनवंशं करोति' डति विधिः ।। हविर्धानशब्दवत् योगाख्यैषा हि देवयजनस्य । तेन देवयजनविधिरयं, न गुणविधिमात्रम् । प्राचीनः, प्रागायतः पृष्ठवंशोस्मिन्निति बहुव्रीहौ पूर्वपदप्रकृतिस्वरत्वम् । प्रागश्चतीति ऋत्विगादिना क्विनि 'अचः' इति भलोपे 'चौ' इति दीर्घत्वं, 'विभाषाश्चेरदिक् स्त्रियाम्' इति खः । तादृशं देवयजनं कुर्यादिति । लिङर्थे लट्, 'तिङतिङः' इति निहन्यते ।।


### संयुक्तमन्त्रः
देवमनु॒ष्या दिशो॒ व्य॑भजन्त॒ प्राची᳚न्दे॒वा द॑ख्षि॒णा पि॒तर॑ प्र॒तीची᳚म्मनु॒ष्या॑ उदी॑चीꣳ रु॒द्रा

### मन्त्रः
दे॒व॒म॒नु॒ष्या दिशो॒ व्य॑भजन्त ।  
प्राची᳚न् दे॒वा , द॑ख्षि॒णा पि॒तर॑ , प्र॒तीची᳚म् मनु॒ष्या॑ , उदी॑चीꣳ रु॒द्राः +++( व्यभजन्त )+++ ।

#### टीका
2अथ प्राचीनवंशत्वं विशिष्टफलहेतुत्वेन स्तोतुमाह - देवाश्च मनुष्याश्च दिशः प्रागादिका व्यभजन्त विभज्य परिगृहीतवन्तः, विविधं वा अभजन्त । 'उदात्तस्वरितयोर्यणः' इति संहितायामडागमस्स्वर्यते । के कामित्याह - प्राचीं देवाः । 'अञ्चतेश्चोपसंख्यानम्' इति ङीप्, 'चौ' इति पूर्वपदस्यान्तोदात्तत्वं दीर्घत्वं च, 'आङयाजयारामुपसंख्यानम्' इति द्वितीयाया आङादेशः । 'दक्षिणादाच्' इति वा व्यत्ययेन द्वितीयान्तादपि भवति । प्रतीचीम् । पूर्ववत्स्वरदीर्घत्वे, 'अनिगन्तोञ्चतौ' इति गतेः प्रकृतिस्वरत्वम् ।।

### संयुक्तमन्त्रः
यत्प्रा॒चीन॑वꣳशङ्क॒रोति॑ देवलो॒कमे॒व तद्यज॑मान उ॒पाव॑र्तते॒

### मन्त्रः
यत् प्रा॒चीन॑वꣳशङ् क॒रोति॑ , देवलो॒कम् ए॒व तद् यज॑मान उ॒पाव॑र्तते ।
#### टीका
3इदानीं तमेव फलविशेषं दर्शयति - यत् यस्मात् प्राचीनवंशं करोति देवयजनम् । तत् तस्माद्यजमानः देवलोकमेवोपावर्तते उपसंप्राप्तमेवोपागम्य वर्तते देवलोकस्वभावत्वादस्य देवयजनस्य । यद्वा - उपावर्तते उपसंप्राप्तुमाभिमुख्येन वर्तते ।।

### संयुक्तमन्त्रः
परि॑ श्रयत्य॒न्तर्‌हि॑तो॒ हि दे॑वलो॒को म॑नुष्यलो॒कान्

### मन्त्रः
परि॑ श्रयति ।
अ॒न्तर्‌हि॑तो॒ हि दे॑वलो॒को म॑नुष्यलो॒कात् ।
#### टीका
4परि श्रयतीति विधिः - समन्ताद्देवयननं प्रच्छन्नं करोति । अयं च देवलोकत्वसंपादने द्वितीयो हेतुः । अधुना तमेव समर्थयते - हि यस्मादर्थे । यस्माद्देवलोको मनुष्यलोकादन्तर्हितः मनुष्यलोकमभिसमीक्ष्य व्यवहितो भवति । यद्वा - मनुष्यलोकमभिसमीक्ष्य तिरोहितो भवति । मनुष्यलोकमभिसमीक्षमाणः इममेव लोकं सन्तं मन्यते असन्तममुम् । ल्यब्लोपे पञ्चमी । 'अन्तरपरिग्रहे' इत्यन्तश्शब्दस्य गतित्वात् 'गतिरनन्तरः' इति गतेः प्रकृतिस्वरत्वम् । एवं परिश्रयणेन च देवलोकत्वं कृतं भवति ।।


### संयुक्तमन्त्रः
नास्माल्लो॒काथ्स्वे॑तव्यमि॒वेत्या॑हु॒ को हि तद्वेद॒ यद्य॒मुष्मिँ॑ल्लो॒केऽस्ति॑ वा॒ न वेति॑

### मन्त्रः
नास्माल् लो॒काथ् स्वे॑तव्यम् इ॒वेत्या॑हुः ।  
को हि तद्वेद॒ यदि + अ॒मुष्मिँ॑ल् लो॒केऽस्ति॑ वा॒ न वेति॑ ।

#### टीका
5इदनीमतीकाशान्विधास्यन् देवलोकस्य दौर्बल्यं तावत्प्रतिपादयति - नास्मादिति ।। यत्र बहूनि भद्राणि पश्यामः अस्माल्लोकान्न स्वेतव्यम् न साधु गन्तव्यं, गन्तव्यं न साध्विति यावत् । इति खल्वाहुः प्रत्यक्षापहृतचेतसो लौकिकाः । 'ऊडिदम्' इतीदमो विभक्तेरुदात्तत्वम् । शोभनमेतव्यं स्वेतव्यमिति प्रादिसमासे अव्ययपूर्वपदप्रकृतिस्वरत्वम् । नन्वमुष्मिन्नपि लोके बहुभद्रकं भोक्ष्यते, तत्किमित्याहुर्न स्वेतव्यमिति, अतस्त एवाहुः - को हीति । अमुष्मिन्लोके यद्यस्ति भद्रकं, यदि वा नास्ति को वा नाम तद्वेदितुं प्रभवतीति । हि यस्मात् न कश्चिदपि तद्वेद, तस्मादितो न स्वेतव्यमित्याहुः । एतदुक्तं भवति - इतस्तावत्त्वरितेन न गन्तव्यं, परलोकसुखस्य विप्रकृष्टत्वात्, इदानीं तावदनुभवितव्यं नास्ति, तस्मादीदृशदेवलोकसाम्यापादने न कश्चिद्गुणो देवयजनस्य, अपि तु त्रासहेतुरेव स्यात् इदं मनुष्याणामिति । वेदेत्यस्य 'हि च' इति निघातप्रतिषेधः । अस्तीत्यस्य 'चवायोगे प्रथमा' इति निघाताभावः । तर्हि परिश्रयणं कर्तव्यमेव न ब्रूमः । तस्मात्परिश्रयणं न कर्तव्यमेवेति । किन्नु अत्र समाधिः कर्तव्य एवेति ब्रूमः ।।

### संयुक्तमन्त्रः
दि॒ख्ष्व॑तीका॒शान्क॑रोति [1]  
उ॒भयो᳚र्लो॒कयो॑र॒भिजि॑त्यै

### मन्त्रः
दि॒ख्ष्व् अ॑तीका॒शान् क॑रोत्य् उभयो᳚र् लो॒कयो॑र् अ॒भिजि॑त्यै [1]।

#### टीका
6कोसावित्याह - दिक्ष्वतीकाशान् करोतीति विधिः - दिक्षु सर्वासु अतीकाशान् द्वाराणि कुर्यात् । भित्तौ छदिषि वा अतीत्य, व्यवधानं काशन्त इत्यतीकाशाः, पचाद्यत्, 'इकः काशे' इति पूर्वपदस्य दीर्घत्वम् । अधिकरणे साधने वा घञि थाथादिनोत्तरपदान्तोदात्तत्वम्, कृदुत्तरपदप्रकृतिस्वरत्वं वा 'कर्षात्वतः' इत्यन्तोदात्तत्वात् 'उपसर्गस्य घञ्यमनुष्ये बहुलम्' इति दीर्घः । 'सावेकाचः' इति दिशो विभक्तेरुदात्तत्वम् । फलमाह - उभयोर्लोकयोः अस्यामुप्य च अभिजयाय भवतीति । 'तादौ च' इति गतेः प्रकृतिस्वरत्वम् ।।

### संयुक्तमन्त्रः
केशश्म॒श्रु व॑पते न॒खानि॒ नि कृ॑न्तते मृ॒ता वा ए॒षा त्वग॑मे॒ध्या यत्के॑शश्म॒श्रु मृ॒तामे॒व त्वच॑ममे॒ध्याम॑प॒हत्य॑ य॒ज्ञियो॑ भू॒त्वा मेध॒मुपै॒त्य्

### मन्त्रः
के॒श॒श्म॒श्रु व॑पते , न॒खानि॒ नि कृ॑न्तते ।
मृ॒ता वा ए॒षा त्वग् अ॑मे॒ध्या यत् के॑शश्म॒श्रु ।  

#### टीका
7'केशश्मश्रु वपते नखानि नि कृन्तते' इति विधिः - केशाश्च श्मश्रूणि च इति समाहारद्वन्द्वे 'जातिरप्राणिनाम्' इत्येकवद्ग्रावः । अधुना केशादित्रयं निन्दति - मृतेति । मृता वा मृतावत् प्राणादिभिरनधिष्ठितत्वात् । तद्वत् छिद्यमानायामप्यस्यां जन्तोः पीडानुदयात् । शवकल्पा खल्वेषा त्वक् । त्वगिव त्वक्; पुरुषस्य छादकत्वात् । अत एवामेध्या अयज्ञार्हा । मेधं नार्हतीति दण्डादिभ्यो यः, 'तत्र साधुः' इति वा यत्, 'ययतोश्चातदर्थे' इत्युत्तरपदान्तोदात्तत्वम् । किं पुनस्तदित्याह - यत्केशश्मश्रु यदिदं केशश्मश्रुनखं प्रकृतोपलक्षणत्वात्त्रयमपि गृह्यते ।

### मन्त्रः
मृ॒तामे॒व त्वच॑म् अमे॒ध्याम् अ॑प॒हत्य॑ य॒ज्ञियो॑ भू॒त्वा मेध॒म् उपै॑ति ।

#### टीका
फलमाह - मृतामिति । वपनकर्तनाभ्यां मृतकल्पां त्वचं अमेधार्हामपहत्य अपास्य यज्ञियः यज्ञार्हो भूत्वा मेघं यज्ञमुपैति उपसंप्राप्नोति । 'यज्ञर्त्विग्भ्याम्' इति घः ।।


### संयुक्तमन्त्रः
अङ्गि॑रसस्सुव॒र्गँल्लो॒कय्यँन्तो॒ऽफ्सु दी᳚ख्षात॒पसी॒ प्रावे॑शयन्न॒फ्सु स्ना॑ति सा॒ख्षादे॒व दी᳚ख्षात॒पसी॒ अव॑ रुन्द्धे ती॒र्थे स्ना॑ति ती॒र्थे हि ते ताम्प्रावे॑शयन्ती॒र्थे स्ना॑ति [2]  
ती॒र्थमे॒व स॑मा॒नाना᳚म्भवत्य्

### मन्त्रः
अङ्गि॑रसस् सुव॒र्गँल् लो॒कय् यँन्तो॒ऽफ्सु दी᳚ख्षात॒पसी॒ प्रावे॑शयन् ।
अ॒फ्सु स्ना॑ति ।
सा॒ख्षाद् ए॒व दी᳚ख्षात॒पसी॒ अव॑ रुन्धे ।
ती॒र्थे स्ना॑ति ।
ती॒र्थे हि ते ताम् प्रावे॑शयन् ।
ती॒र्थे स्ना॑ति ।
ती॒र्थम् ए॒व स॑मा॒नाना᳚म् भवति [2] ।

#### टीका
8'अथाप्सु स्नानं विधास्यन् तासां गुणविशेषमाह - अङ्गिरस इति ।। दीक्षा मौण्ड्यादिलक्षणा, तपः उपसदाख्यं, तस्य चेह प्रासङ्गिकं ग्रहणं, दीक्षाधिकारात् । यथा वक्ष्यति 'तीर्थे हि ते ताम्' इति । 'ऊडिदम्' इत्यद्भ्यो विभक्तेरुदात्तत्वम् । अप्सु स्नातीति विधिः । फलमाह - साक्षादिति । अक्ष्णा सह साक्षात् । 'बहुव्रीहौ सक्थ्यक्ष्णोः' इति षच् । अप्सु स्नानेन प्रत्यक्षमेव ते अवरुन्धे गृह्णाति, न पुनर्वपनादिवत् स्नानादृष्टद्बारको दीक्षालाभः । तीर्थे स्नातीति विधिः । तीर्थमवतारः । हेतुमाह - हि यस्मात्ते अङ्गिरसः तां दीक्षा तीर्थे प्रावेशयन्, तस्मात्तीर्थे स्नातव्यमिति । 'हि च' इति निघाताभावः । तीर्थे स्नातीति द्वितीयं विधानं फलविधित्सया । फलं चाह - तीर्थमेवेति । समानानां सजातानां तीर्थमेव भवति यजमानः । यथा तत् स्नानपानावगाहादिना लोकस्योपकारकं भवति, एवमसौ समानानां बहुप्रकारमुपजीव्यो भवति ।।
