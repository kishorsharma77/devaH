---
title: +उपनयनम्
unicode_script: devanagari
---

<div class="js_include" url="digvapanam/"  newLevelForH1="1" includeTitle="true"> </div>  


## अथ समिदाधानम्

आ॒यु॒र्दा दे॑व ज॒रसं॑ गृणा॒नो  
घृ॒त+++(√ क्षरणदीप्त्यो)+++-प्र॑तीको+++(=अवयवो)+++ घृ॒त-पृ॑ष्ठो अग्ने ।  
घृ॒तं पिब॑न्न् अ॒मृत॒ञ् चारु॒ गव्यं॑  
पि॒तेव॑ पु॒त्रञ् ज॒रसे॑ नये॒मम् ।  

<div class="js_include" url="../../../../misc-devas/Rk/dAmpatyam/ashmArohaNam/"  newLevelForH1="2" includeTitle="true"> </div>  


## भूषणम्
### वासोभिमन्त्रणम्
रे॒वती॑स् त्वा॒ व्य॑क्ष्ण॒न्+++(=व्यध्वंनयन्)+++  
कृत्ति॑का॒श् चाकृ॑न्त२ꣳस् त्वा ।  
धियो॑ ऽवय॒न्न् अव॒ ग्न+++(=देवता)+++ आ॑वृञ्जन्त्  
स॒हस्र॒म् अन्ताꣳ॑+++(=दशासूत्राणि)+++ अ॒भितो॑ अयच्छन्न् ।  

दे॒वीर् दे॒वाय॑  
+++(वस्त्र)+++परि॒धी+++(धौ)+++ स॑वि॒त्रे ।  
म॒हत् तद् आ॑साम्  
अभवन् महित्व॒नम्+++(=महत्वम्)+++ ।+++(र४)+++  

### वासः-परिधापनम्
या अकृ॑न्त॒न्न् अव॑य॒न्॒ या अत॑न्वत॒  
याश् च॑ दे॒वीर् अन्ता॑न् अ॒भितो॑ ऽददन्त+++(←दद् दाने)+++ ।  
तास् त्वा॑ दे॒वीर् ज॒रसे॒ संव्य॑य॒न्त्व्  
आयु॑ष्मान् इ॒दं परि॑धत्स्व॒ वासः॑ ।  

परि॑धत्त धत्त॒ वास॑सैनꣳ  
श॒तायु॑षं कृणुत दी॒र्घम् आयुः॑ ।  
बृह॒स्पतिः॒ प्राय॑च्छ॒द् वास॑ ए॒तत्  
सोमा॑य॒ राज्ञे॒ परि॑धात॒वा उ॑ ।  

ज॒रां ग॑च्छासि॒ परि॑धत्स्व॒ वासो॒  
भवा॑ कृष्टी॒नाम्+++(=मनुष्याणां)+++ अ॑भिशस्ति॒-पावा॑+++(ता)+++ ।  
श॒तञ् च॑ जीव श॒रद॑स् सु॒वर्चा॑  
रा॒यश् च॒ पोष॒म् उप॒ संव्य॑यस्व +++(वासो यथा रायस्पोषं भवति तथा)+++।  

+++(परिहितवन्तं कुमारमुत्तरयानुमन्त्रयते)+++  
परी॒दं वासो॒ अधि॑+++(+अ)+++धास् स्व॒स्तये  
ऽभू॑र् आपी॒नाम्+++(=आप्तानां)+++ अ॑भिशस्ति॒-पावा॑+++(ता!)+++ ।  
श॒तञ् च॑ जीव श॒रदः॑ पुरू॒चीर्+++(=बहुगतीः)+++  
वसू॑नि चा॒र्यो वि॑भजासि॒ जीवन्न्॑ ।  

### मौञ्ज्याः परिव्ययनमन्त्रौ 
इ॒यं दुरु॑क्तात् परि॒-बाध॑माना॒  
शर्म॒ वरू॑थं+++(=वरणीयं)+++ +++(गृहं)+++ पुन॒ती न॒ आगा॑त् ।  
प्रा॒णा॒पा॒नाभ्यां॒ बल॑म् आ॒भर॑न्ती  
प्रि॒या दे॒वानाꣳ॑ सु॒भगा॒ मेख॑ले॒यम् ।  

ऋ॒तस्य॑ गो॒प्त्री तप॑सः पर॒स्+++(=प्र)+++पी+++(=पात्री)+++  
घ्न॒ती रक्ष॒स् सह॑माना॒ अरा॑तीः ।  
सा न॑स् सम॒न्तम् अनु॒ परी॑हि भ॒द्रया॑  
भ॒र्तार॑स्+++(=बिभ्राणाः)+++ ते मेखले॒ मा रि॑षाम ।  

### अजिनमन्त्रः  
मि॒त्रस्य॒ चक्षु॒र्+++(→प्रकाशकम् अजिनोत्तरीयस्य दीर्घायुस्त्वात्)+++  धरु॑णं॒+++(=धार्यमाणं)+++ बली॑य॒स्  
तेजो॑ यश॒स्वि स्थवि॑र॒ꣳ॒ समि॑द्धम् ।  
अ॒न्+आ॒ह॒न॒स्यं+++(=अनाहननीयं)+++ वस॑नञ् जरि॒ष्णु  
परी॒दं वा॒ज्य्+++(=अन्नवत्)+++ अजिन॑न् दधे॒ ऽहम् ।। (2)

## व्यवस्थापनम्
+++(उत्तरेणाग्निं दर्भेषु अवस्थापनमन्त्रः)+++  
आ॒ग॒न्त्रा +++(आचार्येण)+++ सम॑गन्महि॒  
प्र सु॑ मृ॒त्युं यु॑योतन+++(←यौतिः पृथग्भावे)+++ ।  
अरि॑ष्टा॒स् सञ्च॑रेमहि स्व॒स्ति,  
+++(ब्रह्मचर्यं)+++ च॑रताद् इ॒ह स्व॒स्त्या गृ॒हेभ्यः॑+++(→आगृहस्थाश्रमम्)+++ ।+++(५)+++  

_________________
+++(प्रोक्षणमन्त्रः)+++  
स॒मु॒द्राद् ऊ॒र्मिर् मधु॑मा॒ꣳ॒ उदा॑रद् +++(=उदागमद् [एतैः प्रोक्षणबिन्दुभिः])+++  
उपा॒ꣳ॒शुना॒+++(=उपांशैः →अंशुनिभैः)+++ सम् अ॑मृत॒त्वम् अ॑श्याम् ।  
इ॒मे नु ते र॒श्मय॒स् सूर्य॑स्य॒  
येभि॑स् सपि॒त्वं+++(=समानपानं)+++ पि॒तरो॑ न॒ आयन्न्॑ ।  
+++(यैः रश्मिभिस् सह वामदेवस्य पितरो सोमपानं कृतवन्तः , तत्कारणका बिन्दवो मयि पतिताः )+++

### हस्तग्रहणम्
अ॒ग्निष् टे॒ हस्त॑म् अग्रभी+++(ही)+++त्।  
सोम॑स् ते॒ हस्त॑म् अग्रभीत्।  
स॒वि॒ता ते॒ हस्त॑म् अग्रभीत्।  
सर॑स्वती ते॒ हस्त॑म् अग्रभीत्।  
पू॒षा ते॒ हस्त॑म् अग्रभीत्।  
अर्य॒मा ते॒ हस्त॑म् अग्रभीत्।  
अꣳशु॑स् ते॒ हस्त॑म् अग्रभीत्।  
भग॑स् ते॒ हस्त॑म् अग्रभीत्।  
मि॒त्रस् ते॒ हस्त॑म् अग्रभीत्।  
मि॒त्रस् त्वम् अ॑सि॒ धर्म॑णा॒, ऽग्निर् आ॑चा॒र्यस् तव॑ ।+++(५)+++  
+++(कीदृशश्च सः? मित्रं देवा अब्रुवन्त - सोमं राजानं हनामेति। सो ऽब्रवीन् - नाहं सर्वस्य वा अहं मित्रम् अस्मि ।)+++

### परिदानम्
+++(असौशब्दस्य स्थाने माणवकस्य नाम निर्देशः संबुद्ध्या ॥)+++  
अ॒ग्नये॑ त्वा॒ परि॑ददाम्य्+++(→रक्षार्थे दानं परिदानम्)+++ असौ।  
सोमा॑य त्वा॒ परि॑ददाम्यसौ।  
सवि॒त्रे त्वा॒ परि॑ददाम्यसौ।  
सर॑स्वत्यै त्वा॒ परि॑ददाम्यसौ।  
मृ॒त्यवे॑ त्वा॒ परि॑ददाम्यसौ।  
य॒माय॑ त्वा॒ परि॑ददाम्यसौ।  
ग॒दाय॑ त्वा॒ परि॑ददाम्यसौ।  
अन्त॑काय त्वा॒ परि॑ददाम्यसौ।  
अ॒द्भ्यस्त्वा॒ परि॑ददाम्यसौ।  
ओष॑धीभ्यस्त्वा॒ परि॑ददाम्यसौ।  
पृथि॒व्यै त्वा॒ सवै॑श्वान॒रायै॒ परि॑ददाम्यसौ ।  

## उपनयनम्
दे॒वस्य॑ त्वा सवि॒तुः प्र॑स॒व+++(=अनुज्ञायाम्)+++ उप॑नये॒ ऽसौ +++(←नामनिर्देशः पूर्ववत् । केचित्तु - अन्तोदात्तस्य पाठात् आचार्यस्य नाम्नः प्रथमया निर्देशं मन्यन्ते ॥ )+++ ।  

_________
+++(कर्णे जपः)+++ 
सु॒प्र॒जाः प्र॒जया॑ भूयास्, सु॒वीरो॑ वी॒रैस्, सु॒वर्चा॒ वर्च॑सा, सु॒पोषः॒ पोषैः॑ ।  

_________
+++(कुमारस्य मन्त्रः)+++  
ब्र॒ह्म॒चर्य॒म् आगा॒म्, उप॒ माऽऽन॑यस्व, दे॒वेन॑ सवि॒त्रा प्रसू॑तः+++(=अनुज्ञातः)+++ ।  

### सम्भाषणम् 
+++(आचार्यः-)+++ को नामा॑सि?  
+++(ब्रह्मचारी-)+++ अ॒सौ+++(←नामनिर्देशः प्रथमया)+++ नामा॑ऽस्मि।  
+++(आचार्यः-)+++ कस्य॑ ब्रह्मचा॒र्य॑सि असौ+++(←नामनिर्देशस्संबुद्ध्या)+++?  
+++(ब्रह्मचारी-)+++ "प्रा॒णस्य॑ ब्रह्मचा॒र्य् अ॑स्मि अ॒सौ"+++(←स्वनामनिर्देशः प्रथमया)+++।  
+++(आचार्यः-)+++ ए॒ष ते॑ देव सूर्य ब्रह्मचा॒री।  
तं गो॑पाय स॒मा मृ॑त।  
एष ते॑ सूर्य पु॒त्रस्, स दी॑र्घा॒युस् स॒ मा मृ॑त ।  
याꣳ स्व॒स्तिम् अ॒ग्निर् वा॒युस् सूर्य॑श् च॒न्द्रमा॒ आपो ऽनु॑ स॒ञ्चर॑न्ति॒, ताꣳ स्व॒स्तिमनु॒ सञ्च॑रासौ+++(←नामनिर्देशस्संबुद्ध्या)+++ ।  
+++(ब्रह्मचारी-)+++ अध्व॑नाम् अध्वपते॒ +++(सूर्य)+++ श्रेष्ठ॒स्याऽध्व॑नः॒ +++(ब्रह्मचर्यामार्गस्य)+++ पा॒रम् अ॑शीय ।। (3) 

## होमः
+++(ते च सर्वे माणवकस्यैव । द्वितीयचतुर्थाव् आचार्यस्येत्येके ।)+++

<div class="js_include" url="../../../../../indraH/Rk/yogeyoge/"  newLevelForH1="3" includeTitle="true"> </div>  

<div class="js_include" url="../../../../../misc-devas/Rk/imam_agna_AyuShe/"  newLevelForH1="3" includeTitle="true"> </div>  

### शिष्टम्  
श॒तम् इन् नु श॒रदो॒ अन्ति॑+++(कं)+++ देवा॒,  
यत्रा॑ नश् च॒क्रा+++(क्रुः)+++ ज॒रस॑न् त॒नूना॑म् ।  
पु॒त्रासो॒ यत्र॑ पि॒तरो॒ भव॑न्ति॒  
+++(तादृशे काले)+++ मा नो॑ म॒ध्या री॑रिष॒ताऽऽयु॒र् +++(आ स्वतो)+++गन्तोः॑+++(=गमनात्)+++ ।‍+++(४)+++  

अ॒ग्निष् ट॒ आयुः॑ प्र+++(कृष्ट)+++त॒रां द॑धात्व्  
अ॒ग्निष् टे॒ पुष्टिं॑ प्रत॒रां कृ॑णोतु ।  
इन्द्रो॑ म॒रुद्भि॑र् ऋतु॒धा +++(पुष्टिं)+++ कृ॑णोत्व्  
आदि॒त्यैस् ते॒ वसु॑भि॒र् आ द॑धातु ।  

मे॒धां मह्य॒म् अङ्गि॑रसो  
मे॒धाꣳ स॑प्त॒ऋषयो॑ ददुः ।  
मे॒धां मह्यं॑ प्र॒जाप॑तिर्  
मे॒धाम् अ॒ग्निर् द॑दातु मे ।  

अ॒प्स॒रासु॒ या मे॒धा  
ग॑न्ध॒र्वेषु॑ च॒ यद् यशः॑ ।  
दैवी॒ या मा॑नु॒षी मे॒धा  
सा मामा वि॑शतादि॒ह ।  

<div class="js_include" url="../../../../AdityaH/Rk/imam_me_varuNa/"  newLevelForH1="4" includeTitle="true"> </div>  

<div class="js_include" url="../../../../agniH/Rk/tvan_no_agne/"  newLevelForH1="4" includeTitle="true"> </div>  


## उपदेशः  
+++(आचार्यः कूर्चमारोहति)+++  
+++(हे कूर्च!)+++ रा॒ष्ट्र॒भृद् अ॑स्याचार्याऽऽस॒न्दी, मा त्वद्+++(तः)+++ यो॑षम्+++(←यौतिः पृथग्भावे)+++ ।  

<div class="js_include" url="../../../../AdityaH/Rk/tat_savitur/"  newLevelForH1="4" includeTitle="true"> </div>  

### ओष्ठोपस्पर्शनम् 
अवृ॑धम् अ॒सौ सौ॑म्य प्रा॒णस्वं मे॑ गोपाय ।  

#### टीका
 - अवृधमिति ॥ वृद्धिः श्रीः अहं अवृधं प्रवृद्धः श्रीमान् जातः सावित्रीग्रहणात् ऋचस्सामानि यजूंषि । सा हि श्रीरमृता सताम् । सर्वेभ्यो वै वेदेभ्यः सावित्र्यनूच्यते इति च ब्राह्मणम् । असाविति प्राण उच्यते शरीरसन्निधानात् सौम्येत्यनुकूलाभिधानं, प्राण आत्मा । हे शरीरसन्निहित । प्राण । सौम्य । मदीयान्तरात्मन् । यदिदानीं मे ममान्ताप्रविष्टं सावित्र्याख्यं स्वं धनं तत् गोपाय रक्ष यथा न निर्गच्छेत्तथा कुरु ॥ 

### मन्त्रः 15 
ब्रह्म॑ण आ॒णी स्थः॑ ।। (4)

#### टीका
कर्णोपस्पर्शनम् - ब्रह्मण इति । ब्रह्मणः सावित्रीलक्षणस्य मन्त्रस्य आणी कीले स्थः । लोडर्थे लट् । स्तं भवतम् ॥ 


इति श्रीहरदत्तविरचिते एकाग्निकाण्डव्याख्याने द्वितीयप्रश्ने चतुर्थः खण्डः॥

## 2.5 तमः खण्डः

### मन्त्रः 1 
सु॒श्रव॑स्सु॒श्रव॑सं मा कुरु॒  
यथा॒ त्वꣳ सु॒श्रव॑स् सु॒श्रवा॑ अस्ये॒वम॒हꣳ सु॒श्रव॑स् सु॒श्रवा॑ भूयासं॒॥  
यथा॒ त्वꣳ सु॒श्रव॑स् सु॒श्रवो॑ दे॒वानां॑ निधिगो॒पो॑ऽस्ये॒वम॒हं ब्रा॑ह्म॒णानां॒ ब्रह्म॑णो निधिगो॒पो भू॑यासम् ।  

#### टीका
दण्डमादत्ते - सुश्रव इति ॥ सुश्रवाः पालाशः श्रूयते हि देवा वै ब्रह्मन्नवदन्त तत्पर्णं उपाशृणोत् सुश्रवा वै नाम इति तस्यामन्त्रणं, हे सुश्रवः । मामपि सुश्रवसं सुष्ठु श्रोतारं कुरु । यथा त्वमित्यादि पुनर्वचनमादरार्थं तच्च स्पष्टार्थम् । यथा त्वं देवानां निधिगोपोसि निधिर्यज्ञः तं पालाशो गोपायति जुह्वादिरूपेण, एवमहमपि त्वद्धारणात् ब्राह्मणानां निधेः ब्रह्मणो देवस्य गोपो गोप्ता भूयासम् । उपसर्जनस्पापि निधिशब्दस्य ब्राह्मणैस्सह सम्बन्धः ॥ 

### मन्त्रः 2 -10
स्मृ॒तञ्च॒ मे ऽस्मृ॑तञ्च मे॒ तन्म॑ उ॒भयं॑ व्र॒तं,  
नि॒न्दा च॒ मे ऽनि॑न्दा च मे॒ तन्म॑ उ॒भयं॑ व्र॒त२ꣳ,  
श्र॒द्धा च॒ मे ऽश्र॑द्धा च मे॒ तन्म॑ उ॒भयं॑ व्र॒तं,  
वि॒द्या च॒ मेऽवि॑द्या च मे॒ तन्म॑ उ॒भयं॑ व्र॒त२ꣳ,  
श्रु॒तञ्च॒ मेऽश्रु॑तञ्च मे॒ तन्म॑ उ॒भयं॑ व्र॒तꣳ,  
स॒त्यञ्च॒ मेऽनृ॑तञ्च मे॒ तन्म॑ उ॒भयं॑ व्र॒तं,  
तप॑श्च॒ मेऽत॑पश्च मे॒ तन्म॑ उ॒भयं॑ व्र॒तं,  
व्र॒तञ्च॒ मेऽव्र॑तञ्च मे॒ तन्म॑ उ॒भयं॑ व्र॒तं,  

यद्ब्रा॑ह्म॒णानां॒ ब्रह्म॑णि व्र॒तम्,  
यद॒ग्नेस् सेन्द्र॑स्य॒ सप्र॑जापतिकस्य॒ सदे॑वस्य॒ सदे॑वराजस्य॒ सम॑नुष्यस्य॒ सम॑नुष्यराजस्य॒ सपि॑तृकस्य॒ सपि॑तृराजस्य॒ सग॑न्धर्वाप्सर॒स्कस्य॑,  
यन्म॑ आ॒त्मन॑ आ॒त्मनि॑ व्र॒तन्,  
तेना॒हꣳ सर्व॑व्रतो भूयासम् ।  

#### टीका
अथ कुमारं वाचयति - स्मृतं च म इति ॥ स्मृतं चिन्तितं एवमिदं कर्तव्यमिति, तद्विपरीतं अस्मृतं असामर्थ्यात् आपदि प्रवर्तितं तदुभयमपि मे मम व्रतम् । निन्दा कुत्सा निन्द्यविषया अनिन्दा वेदादिविषया । श्रद्धा कर्तव्यविषया । अश्रद्धा निषिद्धविषया विद्या वेदितव्यस्य ज्ञानम् । अविद्या अवेदितव्यविषया । श्रुतं श्रवणं वेदतदङ्गादीनाम् । अश्रुतं पाषण्डागमादीनाम् सत्यं यथादृष्टवचनं एतत् स्वतः प्राप्तम् । अनृतं प्राणात्ययादिविषये तपो भिक्षाचरणादि । अशक्तौ तदकरणं अतपः । व्रतं अनध्ययन वर्जनादि । अव्रतं भयादिना तदतिक्रमः । 

यच्चान्यत् ब्राह्मणानां ब्रह्मणि वेदविषये व्रतं यच्च अग्नेरिन्द्रादिसहितस्य । यच्च मे मम आत्मनः आत्मनि व्रतं मयैवोत्प्रेक्षितं आचार्येणान्यार्थं प्रेषितस्य तदुपयोग्यर्थान्तरकरणादि तेन अनेन सर्वप्रकारेण व्रतेन सर्वव्रतो भूयासम् । तत्राग्नेर्व्रतं यातृत्वं त्वमग्ने व्रतपा असि इति दर्शनात्, इन्द्रस्य प्राधान्यं, प्रजापतेः स्रष्टत्वं, देवानां दातृत्वादि, देवराजस्य देवरञ्जनं, मनुष्याणां प्रियवचनं, मनुष्यराजस्य प्रजारक्षणं पितृणां पुत्रोत्पत्ति, पितृराजस्य यमस्य सर्वसमत्वं गन्धर्वाणां देवस्तुतिः अफ्सरसां परिचरणे कौशलम् ॥ 

### मन्त्रः 11 
उदायु॑षा स्वा॒युषोदोष॑धीना॒ꣳ॒ रसे॒नोत्प॒र्जन्य॑स्य॒ शुष्मे॒णोद॑स्थाम॒मृता॒ꣳ॒ अनु॑ ।  

#### टीका
उत्थापनमन्त्रः - उदिति ॥ अमृता देवाः ताननु अहं उदस्थां उत्तिष्ठामि । तत्र विशेषः- उदायुषा आयुषा सहोत्तिष्ठामि । स्वायुषा स्वकीयेन शतसंवत्सरलक्षणेन सह उदोषधीनां रसेन रसो बलहेतुः तेन बलं लक्ष्यते तेनोत्तिष्ठामि । उत्पर्जन्यस्य शुष्मेण शुष्ममिति बलनाम पर्जन्यस्य यादृशं बलं तादृशेन बलेन उत्तिष्ठामि उदस्थाग्मिति सर्वत्रानुषङ्गः ॥ 

### मन्त्रः 12 
तच्चक्षु॑र्दे॒वहि॑तं पु॒रस्ता॑च्छु॒क्रमु॒च्चर॑त् ।  
पश्ये॑म श॒रद॑श्श॒तं  
जीवे॑म श॒रद॑श्श॒तं  
नन्दा॑म श॒रद॑श्श॒तं  
मोदा॑म श॒रद॑श्श॒तं  
भवा॑म श॒रद॑श्श॒तꣳ  
शृ॒णवा॑म श॒रद॑श्श॒तं  
प्रब्र॑वाम श॒रद॑श्श॒तम्  
अजी॑ताः स्याम श॒रद॑श्श॒तं  
ज्योक्च॒ सूर्य॑न्दृ॒शे ।  

#### टीका
आदित्योपस्थानम् - तच्चक्षुरित्यादि ॥ तदिति प्रसिद्धिमाह । चक्षु चक्षुस्स्थानीयं लोकस्य देवहितं देवेन इन्द्रेण निहितं इन्द्रो दीर्घाय चक्षसे । असूर्यं रोहयद्दिवि इति दर्शनात् पुरस्तात् पूर्वस्यां दिशि उच्चरत् उद्गच्छत् शुक्रं परिशुद्धं ज्योतिः सूर्याख्यं पश्येम प्रार्थने लिङ्, एवमुत्तरेष्वपि लिङ् लोटौ । जीवेम सहषोडशं वर्षशतं । समृद्धास्स्याम । नन्दाम । मोदाम पुत्रपौत्रादिभिस्सह सन्तुष्याम । भवाम भूतिमन्तस्स्याम । शृणवाम प्रियहितवचनानि । प्रब्रवाम प्रवचने कर्तारस्स्याम । अजीताः अहिंसिताः स्याम ज्योक् दीर्घकालं सूर्यं दृशे द्रष्ट्रं च स्यामेत्यनुषङ्गः ॥ 

### मन्त्रः 13 
यस्मि॑न्भू॒तञ्च॒ भव्य॑ञ्च॒ सर्वे॑ लो॒कास्स॒माहि॑ताः ।  
तेन॑ गृह्णामि त्वाम॒हं मह्यं॑ गृह्णामि त्वाम॒हं प्र॒जाप॑तिना त्वा॒ मह्यं॑ गृह्णाम्यसौ ।। 

#### टीका
हस्तग्रहणमन्त्रः - यस्मिन्भूतमिति ॥ यस्मिन् प्रजापतौ भूतं भव्यं भविष्यच्च सर्वे लोका इदानीं वर्तमानाः समाहिताः समाश्रिताः । तेन तदनुज्ञया त्वामहं गृह्णमि । मह्यं गृह्णामि त्वामहं यथा त्वं मत्तो न विच्छिद्येथाः तथा गृह्णामि । प्रजापतिनेत्यादि पुनर्वचनमादरार्थम् । असाविति संबुद्ध्या माणवकस्य नामनिर्देशः ॥ 


इति श्रीहरदत्तविरचिते एकाग्निकाण्डव्याख्याने द्वितीयप्रश्ने पञ्चमः खण्डः


## 2.6 तमः खण्डः

### मन्त्रः 1 
परि॑ त्वाऽग्ने॒ परि॑मृजा॒म्यायु॑षा च॒ धने॑न च ।  
सु॒प्र॒जाः प्र॒जया॑ भूयासꣳ,  
सु॒वीरो॑ वी॒रैस्, सु॒वर्चा॒ वर्च॑सा, सु॒पोषः॒ पोषै॑स्, सु॒गृहो॑ गृ॒हैस्, सु॒पतिः॒ पत्या॑, सुमे॒धा मे॒धया॑, सु॒ब्रह्मा ब्र॑ह्मचा॒रिभिः॑ ।  

#### टीका
समिदाधाने परिमार्जनमन्त्रः - परि त्वेति ॥ हे अग्ने । त्वां अहं परिमृजामि सर्वतः शोधयामि । परिशब्दस्य द्विश्रुतेराख्यातमप्यावर्तते । आदरार्थं पुनर्वचनम् । आयुषा च धनेन च प्रार्थितेन । सुप्रजा इत्यादि । गतम् । अत्र भूयासमिति विशेषः पतिः पालयिता आचार्यः । मेधया धारणावत्या धिया सुमेधाः । सुब्रह्मा शोभनवेदः ब्रह्मचारिभिः सहाध्यायिभिः पादं सब्रह्मचारिभ्यः इति वचनात् ॥ 

### मन्त्रः 2 
अ॒ग्नये॑ स॒मिध॒माहा॑र्षं बृह॒ते जा॒तवे॑दसे ।  
यथा॒ त्वम॑ग्ने स॒मिधा॑ समि॒द्ध्यस॑ ए॒वं मामायु॑षा॒ वर्च॑सा स॒न्या मे॒धया॑ प्र॒जया॑ प॒शुभि॑र्ब्रह्मवर्च॒सेना॒न्नाद्ये॑न॒ समे॑धय॒ स्वाहा॑ ।  

#### टीका
समिदाधानमन्त्राः - अग्नय इति । तुभ्यं समिधं इमां आहार्षं आहरामि बृहते प्रभावते महते वा जातवेदसे जातधनाय जातप्रज्ञाय वा । आहरन्तं च मां यथा त्वमग्ने समिधा अनया समिध्यते संदीप्यते एवं मामायुरादिभिः समेधय संवर्धय । सनिः लाभः । अन्नस्यादनमन्नाद्यम् । अन्यत्प्रसिद्धम् ॥ 

### मन्त्रः 3 
एधो॑ऽस्येधिषी॒महि॒ स्वाहा॑ ।  

#### टीका
एधोसीति ॥ समिधं प्रतिवचनम् । हे समित् । त्वं एधोसि ञि इन्धी दीप्तौ, दीप्तिसाधनमस्यग्नेः । वयमपि त्वां आदधानाः एधिषीमहि प्रवृद्धास्स्याम ॥ 

### मन्त्रः 4 
स॒मिद॑सि समेधिषी॒महि॒ स्वाहा॑ ।  

#### टीका
समिदसीति ॥ निगदव्याख्यातमेतत् ॥ 

### मन्त्रः 5 
तेजो॑सि॒ तेजो॒ मयि॑ धेहि॒ स्वाहा॑ ।  

#### टीका
तेजोसीति ॥ दीप्तिहेतुत्वात् मय्यपि? तेजो धेहि स्थापय ॥ 

### मन्त्रः 6 
अपो॑ अ॒द्यान्व॑चारिष॒ꣳ॒ रसे॑न॒ सम॑सृक्ष्महि ।  
पय॑स्वाꣳ अग्न॒ आग॑म॒न्तं मा॒ सꣳसृ॑ज॒ वर्च॑सा॒ स्वाहा॑ ।  

#### टीका
अपो अद्येति ॥ अप इति कर्मनाम । अपः समिदाधान लक्षणं कर्म अद्य अन्वचारिषं अनुक्रमेण करोमि । रसः इच्छः कर्म विषया श्रद्धा, तेन रसेन समसृक्ष्मही । एकवचनस्थाने बहुवचनम् । लिङर्थे लुङ् । संसृष्टो भवेयं समिदाधाने कर्मणि श्रद्धापि मे वर्धता मित्यर्थः अथ वा रस इति ब्रह्मनाम स एव रसानां रसतमः इति श्रुतेः त्वत्प्रसादात् मे ब्रह्मसायुज्यं भूयादित्यर्थः ॥ पयस्वान् पय इति हविष उपलक्षणं, हविष्मान् भूत्वा हे अग्ने त्वां अहं अहरहः आगमम् । लिङर्थे लुङ् ।आगच्छेयम् । तमेवंभूतं मां वर्चसा दीप्त्या संसृज ॥ 

### मन्त्रः 7 
सं मा॑ऽग्ने॒ वर्च॑सा सृज प्र॒जया॑ च॒ धने॑न च॒ स्वाहा॑ ।  

#### टीका
समिति ॥ हे अग्ने मा वर्चसा प्रजया धनेन च संसृज ॥ 

### मन्त्रः 8 
वि॒द्युन्मे॑ अस्य दे॒वा इन्द्रो॑ वि॒द्यात्स॒हर्षि॑भिः॒ स्वाहा॑ ।  

#### टीका
विद्युदिति ॥ अस्य द्वितीयार्थे षष्ठी, इमं मां देवाः विद्युत् छान्दसस्तकारः, विद्युः । बह्वृचाश्चैवमेवाधीयते । एवं कर्म कुर्वन्तं देवा जानीयुरित्यर्थः । इन्द्रश्च मां ऋषिभिः सह विद्यात् जानीयात् ॥ 

### मन्त्रः 9  
अ॒ग्नये॑ बृह॒ते नाका॑य॒ स्वाहा॑ ।  

#### टीका
अग्नय इति ॥ बृहते प्रभावते महते वा नाकाय दिविनाको नामाग्निः इति ब्राह्मणम् । तस्मै ॥ 

### मन्त्रः 10 
द्यावा॑पृथि॒वीभ्या॒ꣳ॒ स्वाहा॑ ।  

#### टीका
द्यावापृथिवीभ्यामिति ॥ द्याव्यपृथिव्यौ प्रसिद्धे ॥ 

### मन्त्रः 11  
ए॒षा ते॑ अग्ने स॒मित्तया॒ वर्द्ध॑स्व॒ चाप्या॑यस्व च॒ तया॒ऽहं वर्ध॑मानो भूयासमा॒प्याय॑मानश्च॒ स्वाहा॑ ।  

#### टीका
एषा त इति ॥ हे अग्ने । ते तुभ्यं एषा समित् दीयते तथा त्वं वर्धस्व च आप्यायस्व च आप्यायनमभिपूरणं, पूर्णश्च भव । अहमपि तथा समिधा वर्धमानः आप्ययमानश्च भूयासम् ॥ 

### मन्त्रः 12  
यो मा॑ऽग्ने भा॒गिनꣳ॑ स॒न्तमथा॑भा॒गञ्चिकी॑र्षति ।  
अभा॒गम॑ग्ने॒ तं कु॑रु॒ माम॑ग्ने भा॒गिनं॑ कुरु॒ स्वाहा॑ ।  

#### टीका
यो माग्न इति ॥ हे अग्ने योमां भागिनं भागप्राप्तियोग्यं सन्तं अथ अनर्थकोयं निपातः, अभागं चिकीर्षति कर्तुमिच्छति तं अभागं कुरु मां तु भागिनं कुरु । आदरार्थे पुनः पुनरामन्त्रणम् । 

### मन्त्रः 13  
स॒मिध॑मा॒धाया॑ग्ने॒ सर्व॑व्रतो भूयास॒२ꣳ॒ स्वाहा॑ ।  

#### टीका
समिधमिति ॥ हे अग्ने अहं इमां समिधमाधाय सर्वव्रतः परिपूर्णव्रतो भूयासम् ॥ 

### मन्त्रः 14 
ब्र॒ह्म॒चा॒र्य॑स्य्, अपो॑ऽशान॒ कर्म॑ कुरु॒, मा सुषु॑प्थाः ।  
भि॒क्षा॒च॒र्य॑ञ्चराचार्याधी॒नो भ॑व ।  

#### टीका
संशासनम् - ब्रह्मचार्यसीति ॥ ब्रह्मचर्याश्रमं प्राप्तोसि । अपोऽशान अप एव मयानुज्ञातः अशान । कर्म कुरु समिदाहरणादि । मा सुषुप्थाः दिवा मा स्वाप्सीः अथ यः पूर्वोत्थायी जघन्यसंवेशी तमाहुर्न स्वपितीति एवंविधो वा स्वापाभावः । भिक्षाचर्यं चर निमन्त्राणादिना स्वयमभुञ्जानोप्यस्मदर्थं भैक्षमाहर । आचार्याधीनो भव मया अननुज्ञातः याजनाध्यापनादि कस्यचिन्माकार्षीः ॥ 

### मन्त्रः 15 
यस्य॑ ते प्रथमवा॒स्यꣳ॑ हरा॑म॒स्तं त्वा॒ विश्वे॑ अवन्तु दे॒वाः ।  
तन्त्वा॒ भ्रात॑रस्सु॒वृधो॒ वर्ध॑मान॒मनु॑ जायन्तां ब॒हव॒स्सुजा॑तम् ।। (6) 


#### टीका
वासस आदानम् - यस्य त इति ॥ प्रथमवास्यं प्रथमाच्छादितं वासः वयं हरामः तं त्वा विश्वे देवा अवन्तु । किञ्च - तमेव त्वां वर्धमानं सुजातं शोभनजन्मानं वहवो भ्रातरः ॥ सुवृधः सुष्ठु वर्धयितारः भूत्वा अनुजायन्तां त्वमपि एवंविधो भूयाः तवानुजा अप्येवंविधा भूयासुरित्यर्थः ॥ 


इति श्रीहरदत्तविरचिते एकाग्निकाण्डव्याख्याने द्वितीयप्रश्ने षष्ठः खण्डः

