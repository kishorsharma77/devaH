---
title: वेङ्कटेशस्तोत्रम्
unicode_script: devanagari
---

कमलाकुच-चूचुक-कुङ्कमतो  
नियतारुणितातुलनीलतनो ।  
कमलायतलोचन लोकपते  
विजयीभव वेङ्कट शैलपते ॥

सचतुर्मुख-षण्मुख-पञ्चमुख-  
प्रमुखाखिलदैवत-मौलिमणे ।  
शरणागत-वत्सल सारनिधे  
परिपालय मां वृषशैलपते ॥

अतिवेलतया तव दुर्विषहैर्  
अनुवेलकृतैर् अपराधशतैः ।  
भरितं त्वरितं वृषशैलपते  
परया कृपया परिपाहि हरे ॥

अधिवेङ्कटशैलमुदारमतेर्  
जनताभिमताधिकदानरतात् ।  
परदेवतया गदिता निगमैः  
कमलादयितान् न परङ्कलये ॥

कलवेणुरवावशगोपवधू  
शतकोटिवृतात् स्मर-कोटि-समात् ।  
प्रतिपल्लविकाभि मतात् सुखदात्  
वसुदेवसुतान् न परङ्कलये ॥

अभिराम गुणाकर दाशरथे  
जगदेक धनुर्थर धीरमते ।  
रघुनायक राम रमेश विभो  
वरदो भव देव दयाजलधे ॥

अवनी-तनया कमनीय-करं  
रजनीकर-चारु-मुखाम्बुरुहम्।  
रजनीचर-राजतमो-मिहिरं  
महनीयमहं रघुरामम् अये ॥  
सुमुखं सुहृदं सुलभं सुखदं  
स्वनुजं च सुकायम् अमोघशरम् ।  
अपहाय रघूद्वहमन्यमहं  
न कथञ्चन कञ्चन जातुभजे ॥

विना वेङ्कटेशं न नाथो न नाथः  
सदा वेङ्कटेशं स्मरामि स्मरामि ।  
हरे वेङ्कटेश प्रसीद प्रसीद  
प्रियं वेङ्कटॆश प्रयच्छ प्रयच्छ ॥

अहं दूरतस् ते पदां भोजयुग्म  
प्रणामेच्छयागत्य सेवां करोमि ।  
सकृत् सेवया नित्यसेवाफलं त्वं  
प्रयच्छ पयच्छ प्रभो वेङ्कटेश ॥

अज्ञानिना मया दोषान्  
अशेषान् विहितान् हरे ।  
क्षमस्व त्वं क्षमस्व त्वं  
शेषशैल शिखामणे ॥