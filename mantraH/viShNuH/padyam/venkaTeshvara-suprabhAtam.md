---
title: वेङ्कटेश्वरसुप्रभातम्
unicode_script: devanagari
---

कौसल्यासुप्रजा राम  
पूर्वा संध्या प्रवर्तते । 
उत्तिष्ठ नरशार्दूल  
कर्त्तव्यं दैवमाह्निकम् ॥

उत्तिष्ठोत्तिष्ठ गोविन्द  
उत्तिष्ठ गरुडध्वज ।  
उत्तिष्ठ कमलाकान्त  
त्रैलोक्यं मङ्गलं कुरु ॥

मातस्समस्तजगतां मधुकैटभारेः  
वक्षोविहारिणि मनोहरदिव्यमूर्ते ।  
श्रीस्वामिनि श्रितजनप्रियदानशीले  
श्रीवेङ्कटेशदयिते तव सुप्रभातम् ॥

तव सुप्रभातमरविन्दलोचने  
भवतु प्रसन्नमुखचन्द्रमण्डले ।  
विधिशङ्करेन्द्रवनिताभिरर्चिते  
वृषशैलनाथदयिते दयानिधे ॥

अत्र्यादिसप्तऋषयस् समुपास्य सन्ध्याम्  
आकाशसिन्धुकमलानि मनोहराणि ।  
आदाय पादयुगमर्चयितुं प्रपन्नाः  
शेषाद्रिशेखरविभो तव सुप्रभातम् ॥

पञ्चाननाब्जभव-षण्मुख-वासवाद्याः  
त्रैविक्रमादिचरितं विबुधाः स्तुवन्ति ।  
भाषापतिः पठति वासरशुद्धिम् आरात्  
शेषाद्रिशेखरविभो तव सुप्रभातम् ॥

ईषत्प्रफुल्लसरसीरुहनालिकेल-  
पूगद्रुमादिसुमनोहर-पालिकानाम्+++(=कर्णान्तानाम्)+++ ।  
आवाति मन्दमनिलः सह दिव्यगन्धैः  
शेषाद्रिशेखरविभो तव सुप्रभातम् ॥

उन्मील्य नेत्रयुगम् उत्तमपञ्जरस्थाः  
पात्रावशिष्टकदलीफलपायसानि ।  
भुक्त्वा सलीलमथ केलिशुकाः पठन्ति  
शेषाद्रिशेखरविभो तव सुप्रभातम् ॥

तन्त्रीप्रकर्षमधुरस्वनया विपञ्च्या+++(=पञ्चतन्तुवाद्येन)+++  
**गायत्य्** अनन्तचरितं तव **नारदो**ऽपि ।  
भाषासमग्रम् असकृत् करचारु+++(=हस्तवलाघव)+++रम्यं  
शेषाद्रिशेखरविभो तव सुप्रभातम् ॥

**भृङ्गावली** च मकरन्द-रसानुविद्ध-  
-झङ्कारगीतनिनदैः सह सेवनाय ।  
**निर्यात्य्** उपान्त-सरसीकमलोदरेभ्यः  
शेषाद्रिशेखरविभो तव सुप्रभातम् ॥

योषागणेन वरदध्नि-विमथ्यमाने  
घोषालयेषु दधिमन्थनतीव्रघोषाः ।  
रोषात्कलिं विदधते ककुभश्च कुम्भाः  
शेषाद्रिशेखरविभो तव सुप्रभातम् ॥

पद्मेशमित्रशतपत्रगतालिवर्गाः

हर्तुं श्रियं कुवलयस्य निजाङ्गलक्ष्म्या ।

भेरीनिनादमिव बिभ्रति तीव्रनादं

शेषाद्रिशेखरविभो तव सुप्रभातम् ॥

श्रीमन्नभीष्टवरदाखिललोकबन्धो

श्रीश्रीनिवासजगदेकदयैकसिन्धो ।

श्रीदेवतागृहभुजान्तरदिव्यमूर्ते

श्रीवेङ्कटाचलपते तव सुप्रभातम् ॥

श्रीस्वामिपुष्करिणिकाप्लवनिर्मलाङ्गाः

श्रेयोऽर्थिनो हरविरिञ्चसनन्दनाद्याः ।

द्वारे वसन्ति वरवेत्रहतोत्तमाङ्गाः

श्रीवेङ्कटाचलपते तव सुप्रभातम् ॥

श्रीशेषशैलगरुडाचलवेङ्कटाद्रि-

-नारायणाद्रिवृषभाद्रिवृषाद्रिमुख्याम् ।

आख्यां त्वदीयवसतेरनिशं वदन्ति

श्रीवेङ्कटाचलपते तव सुप्रभातम् ॥


सेवापराः शिवसुरेशकृशानुधर्म-

-रक्षोम्बुनाथपवमानधनादिनाथाः ।

बद्धाञ्जलिप्रविलसन्निजशीर्षदेशाः

श्रीवेङ्कटाचलपते तव सुप्रभातम् ॥

धाटीषु ते विहगराजमृगाधिराज-

-नागाधिराजगजराजहयाधिराजाः।

स्वस्वाधिकारमहिमाधिकमर्थयन्ते

श्रीवेङ्कटाचलपते तव सुप्रभातम् ॥

सूर्येन्दुभौमबुधवाक्पतिकाव्यसौरि-

-स्वर्भानुकेतुदिविषत्परिषत्प्रधानाः ।

त्वद्दासदासचरमावधिदासदासाः

श्रीवेङ्कटाचलपते तव सुप्रभातम् ॥

त्वत्पादधूलिभरितस्फुरितोत्तमाङ्गाः

स्वर्गापवर्गनिरपेक्षनिजान्तरङ्गाः ।

कल्पागमाकलनयाकुलतां लभन्ते

श्रीवेङ्कटाचलपते तव सुप्रभातम् ॥

त्वद्गोपुराग्रशिखराणि निरीक्षमाणाः

स्वर्गापवर्गपदवीं परमां श्रयन्तः ।

मर्त्या मनुष्यभुवने मतिमाश्रयन्ते

श्रीवेङ्कटाचलपते तव सुप्रभातम् ॥

श्रीभूमिनायक दयादिगुणामृताब्धे

देवाधिदेव जगदेकशरण्यमूर्ते ।

श्रीमन्ननन्तगरुडादिभिरर्चिताङ्घ्रे

श्रीवेङ्कटाचलपते तव सुप्रभातम् ॥

श्रीपद्मनाभ पुरुषोत्तम वासुदेव

वैकुण्ठमाधव जनार्दन चक्रपाणे ।

श्रीवत्सचिह्न शरणागतपारिजात

श्रीवेङ्कटाचलपते तव सुप्रभातम् ॥

कन्दर्पदर्पहर सुन्दर दिव्यमूर्ते

कान्ताकुचाम्बुरुहकुड्मललोलदृष्टे ।

कल्याणनिर्मलगुणाकर दिव्यकीर्ते

श्रीवेङ्कटाचलपते तव सुप्रभातम् ॥

मीनाकृते कमठकोलनृसिंहवर्णिन्

स्वामिन् परश्वधतपोधन रामचन्द्र।

शेषांशराम यदुनन्दन कल्किरूप

श्रीवेङ्कटाचलपते तव सुप्रभातम् ॥

एलालवङ्गघनसारसुगन्धितीर्थं

दिव्यं विहत्सरिति हेमघटेषु पूर्णम् ।

धृत्वाऽद्यवैदिकशिखामणयः प्रहृष्टाः

तिष्ठन्ति वेङ्कटपते तव सुप्रभातम् ॥

भास्वानुदेति विकचानि सरोरुहाणि

सम्पूरयन्ति निनदैः ककुभो विहङ्गाः ।

श्रीवैष्णवाः सततमर्थितमङ्गलास्ते

धामाश्रयन्ति तव वेङ्कट सुप्रभातम् ॥

ब्रह्मादयस्सुरवरास्समहर्षयस्ते

सन्तस्सनन्दन-मुखास्तव योगिवर्याः ।

धामान्तिके तव हि मङ्गलवस्तुहस्ताः

श्रीवेङ्कटाचलपते तव सुप्रभातम् ॥

लक्ष्मीनिवास निरवद्य गुणैकसिन्धो

संसारसागरसमुत्तरणैकसेतो ।

वेदान्तवेद्य निजवैभवभक्तभोग्य

श्रीवेङ्कटाचलपते तव सुप्रभातम् ॥

इत्थं वृषाचलपतेरिह सुप्रभातं

ये मानवाः प्रतिदिनं पठितुं प्रवृत्ताः ।

तेषां प्रभातसमये स्मृतिरङ्गभाजां

प्रज्ञां परार्थसुलभां परमां प्रसूते ॥