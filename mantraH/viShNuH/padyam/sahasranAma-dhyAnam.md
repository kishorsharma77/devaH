+++
title = "सहस्रनाम-ध्यानम्"
unicode_script = "devanagari"
+++

क्षीरोदन्वत्-प्रदेशे शुचि-मणि-विलसत्-सैकते मौक्तिकानां  
माला-कॢप्तासनस्थः स्फटिक-मणिनिभैर् मौक्तिकैर् मण्डिताङ्गः ।  
शुभ्रैर् अभ्रैर् अदभ्रैर्+++(=बहुलैः)+++ उपरि-विरचितैर् मुक्त-पीयूष-वर्षैः  
आनन्दी नः पुनीयाद् अरि-नलिन-गदा-शङ्खपाणिर् मुकुन्दः ॥ १॥  

भूः पादौ यस्य नाभिर् वियद् असुर् अनिलश् चन्द्र-सूर्यौ च नेत्रे  
कर्णाव् आशाः शिरो द्यौर् मुखम् अपि दहनो यस्य वास्तेयम्+++(=उदरदेशो)+++ अब्धिः ।  
अन्तःस्थं यस्य विश्वं सुर-नर-खग-गो-भोगि-गन्धर्व-दैत्यैश्  
चित्रं रंरम्यते तं त्रिभुवन-वपुषं विष्णुम् ईशं नमामि ॥ २॥  

ॐ  
शान्ताकारं भुजगशयनं पद्मनाभं सुरेशं  
विश्वाधारं गगनसदृशं मेघवर्णं शुभाङ्गम् ।  
लक्ष्मीकान्तं कमलनयनं योगिभिर्ध्यानगम्यं+++(\~योगिहृद्ध्यानगम्यं)+++  
वन्दे विष्णुं भवभयहरं सर्वलोकैकनाथम् ॥ ३॥  

मेघश्यामं पीतकौशेयवासं  
श्रीवत्साङ्कं कौस्तुभोद्भासिताङ्गम् ।  
पुण्योपेतं पुण्डरीकायताक्षं  
विष्णुं वन्दे सर्वलोकैकनाथम् ॥ ४॥  

नमः समस्तभूतानाम् आदिभूताय भूभृते ।  
अनेकरूपरूपाय विष्णवे प्रभविष्णवे ॥ ५॥  

सशङ्खचक्रं सकिरीट-कुण्डलं  
सपीतवस्त्रं सरसीरुहेक्षणम् ।  
सहारवक्षःस्थल-कौस्तुभश्रियं+++(var  स्थलशोभिकौस्तुभं)+++    
नमामि विष्णुं शिरसा चतुर्भुजम् ॥ ६॥  

छायायां पारिजातस्य हेमसिंहासनोपरि  
आसीनम् अम्बुदश्यामम् आयताक्षम् अलंकृतम् ।  
चन्द्राननं चतुर्बाहुं श्रीवत्साङ्कित वक्षसं  
रुक्मिणी-सत्यभामाभ्यां सहितं कृष्णमाश्रये ॥ ७॥  
