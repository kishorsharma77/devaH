---
title: अहं रुद्रेभिः
tags: [देवी-सूक्तम्]
unicode_script: devanagari

---

अ॒हं रु॒द्रेभि॒र् वसु॑भिश् चराम्य्  
अ॒हमा॑दि॒त्यैर् उ॒त वि॒श्वदे॑वैः ।  
अ॒हं मि॒त्रावरु॑णो॒भा बि॑भर्म्य्  
अहम् इ॑न्द्रा॒ग्नी अ॒हम् अ॒श्विनो॒भा ॥ १॥

अ॒हं सोम॑माह॒नसं॑ +++(=मर्दयित्वोत्पादितं)+++ बिभर्म्य्  
अ॒हं त्वष्टा॑रमु॒त पू॒षणं॒ भग॑म् ।  
अ॒हं द॑धामि॒ द्रवि॑णं ह॒विष्म॑ते  
सुप्रा॒व्ये॒३॒॑ यज॑मानाय सुन्व॒ते+++(=याजकाय)+++ ॥ २॥

अ॒हं राष्ट्री॑+++(=राज्ञी)+++ सं॒गम॑नी॒ वसू॑नां  
चिकि॒तुषी॑ +++(=ज्ञात्री)+++ प्रथ॒मा य॒ज्ञिया॑नाम् ।  
तां मा॑ दे॒वा व्य॑दधुः पुरु॒त्रा +++(=बहुविधं)+++  
भूरि॑स्थात्रां॒ भूर्या॑ वे॒शयन्॑तीम् ॥ ३॥

मया॒ सो अन्न॑म् अत्ति॒ यो वि॒पश्य॑ति॒  
यः प्राणि॑ति॒ य ईं॑ शृ॒णोत्यु॒क्तम् ।  
अ॒म॒न्तवो॒ मान् त उप॑क्षियन्ति +++(=उपवसन्ति)+++  
श्रु॒धि श्रु॑त श्रद्धि॒वं ते॑ वदामि ॥ ४॥

अ॒हम् ए॒व स्व॒यमि॒दं व॑दामि॒  
जुष्टं॑ दे॒वेभि॑रु॒त मानु॑षेभिः ।  
यं का॒मये॒ तं त॑म् उ॒ग्रं कृ॑णोमि॒  
तं ब्र॒ह्माणं॒ तमृषिं॒ तं सु॑मे॒धाम् ॥ ५॥

अ॒हं रु॒द्राय॒ धनु॒र् आत॑नोमि  
ब्रह्म॒द्विषे॒ शर॑वे॒ हन्त॒ वा उ॑ ।  
अ॒हं जना॑य स॒मदं॑ कृणोम्य्  
अ॒हं द्यावा॑पृथि॒वी आवि॑वेश ॥ ६॥

अ॒हं सु॑वे पि॒तर॑मस्य मू॒र्धन्  
मम॒ योनि॑र॒प्स्व१॒॑न्तः स॑मु॒द्रे ।  
ततो॒ विति॑ष्ठे॒ भुव॒नानु॒ विश्वो॒-  
ऽतामूं द्यां व॒र्ष्मणो+++(=vertex)+++प॑स्पृशामि ॥ ७॥

अ॒हमे॒व वात॑ऽइव॒ प्रवा॑म्या॒रभ॑माणा॒ भुव॑नानि॒ विश्वा॑ ।  
प॒रो दि॒वा प॒र ए॒ना+++(=अनया)+++ पृ॑थि॒व्यैताव॑ती महि॒ना सम्ब॑भूव ॥ ८॥

