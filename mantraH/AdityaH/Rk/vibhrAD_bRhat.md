---
title: विभ्राड् बृहत्
unicode_script: devanagari
practice_weight: 0
---

+++(सूर्यो)+++ वि॒भ्राड् बृ॒हत् पि॑बतु सो॒म्यं+++(=सोममयं)+++ मध्व्  
आयु॒र् दध॑द् य॒ज्ञप॑ता॒व् अवि॑ह्रुतम्+++(=अकुटिलम्)+++ ।  
वात॑-जूतो॒+++(=प्रेरितो)+++ यो अ॑भि॒रक्ष॑ति॒ त्मना॑ प्र॒जाः  
पु॑पोष पुरु॒+++(=बहु)+++धा वि रा॑जति ॥ १

वि॒भ्राड् बृ॒हत् सुभृ॑तं वाज॒+++(=बल)+++-सा+++(दातृ)+++त॑मं॒  
धर्म॑न्+++(णि =धारयितव्ये)+++ दि॒वो ध॒रुणे॑+++(=धारके [सूर्यमण्डले])+++ स॒त्यम् अर्पि॑तम् ।  
अ॒मि॒त्र॒हा वृ॑त्र॒हा द॑स्यु॒हन्त॑मं॒  
ज्योति॑र् जज्ञे असुर॒हा स॑पत्न॒हा ॥ २

इ॒दं श्रेष्ठं॒ ज्योति॑षां॒ ज्योति॑र् उत्त॒मं  
वि॑श्व॒जिद् ध॑न॒जिद् उ॑च्यते बृ॒हत् ।  
वि॒श्व॒भ्राड् भ्रा॒जो+++(=भ्राजमानः)+++ महि॒+++(=महान्)+++ सूर्यो॑ दृ॒श+++(=दर्शनाय)+++  
उ॒रु प॑प्रथे॒ सह॒+++(=अभिभवितृ)+++ ओजो॒ अच्यु॑तम् ॥ ३

वि॒भ्राज॒ञ् ज्योति॑षा॒ स्व१॒॑र्  
अग॑च्छो रोच॒+++(मा)+++नं दि॒वः ।  
येने॒मा विश्वा॒ भुव॑ना॒न्य् आभृ॑ता  
वि॒श्वक॑र्मणा वि॒श्वदे॑व्या+++(=वैश्वदेवयागादि)+++वता ॥ ४  
+++(विश्वे देवास् तु सङ्ख्यया समस्थान-ग्रहणावर्तनावधि-दिनानीति ज्ञायते "महत् तदुल्बम्" इत्यस्मात्।)+++

## विस्वरपाठः
विभ्राड्बृहत्पिबतु सोम्यं मध्वायुर्दधद्यज्ञपतावविह्रुतम् ।
वातजूतो यो अभिरक्षति त्मना प्रजाः पुपोष पुरुधा वि राजति ॥१॥
विभ्राड्बृहत्सुभृतं वाजसातमं धर्मन्दिवो धरुणे सत्यमर्पितम् ।
अमित्रहा वृत्रहा दस्युहन्तमं ज्योतिर्जज्ञे असुरहा सपत्नहा ॥२॥
इदं श्रेष्ठं ज्योतिषां ज्योतिरुत्तमं विश्वजिद्धनजिदुच्यते बृहत् ।
विश्वभ्राड्भ्राजो महि सूर्यो दृश उरु पप्रथे सह ओजो अच्युतम् ॥३॥
विभ्राजञ्ज्योतिषा स्वरगच्छो रोचनं दिवः ।
येनेमा विश्वा भुवनान्याभृता विश्वकर्मणा विश्वदेव्यावता ॥४॥
