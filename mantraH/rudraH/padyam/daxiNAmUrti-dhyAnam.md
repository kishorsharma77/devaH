---
title: दक्षिणामूर्ति-मन्दाक्रान्ता
unicode_script: devanagari
---

मौनव्याख्या प्रकटित परब्रह्मतत्त्वं युवानं  
वर्षिष्ठान्तेवसदृषिगणैर् आवृतं ब्रह्मनिष्ठैः ।  
आचार्येन्द्रं करकलित चिन्मुद्रम् आनन्दमूर्तिं  
स्वात्मारामं मुदितवदनं दक्षिणामूर्तिमीडे ॥१॥

वटविटपिसमीपे भूमिभागे निषण्णं  
सकलमुनिजनानां ज्ञानदातारमारात् ।  
त्रिभुवनगुरुमीशं दक्षिणामूर्तिदेवं  
जननमरणदुःखच्छेददक्षं नमामि ॥२॥

चित्रं वटतरोर्मूले  
वृद्धाः शिष्या गुरुर्युवा ।  
गुरोस्तु मौनं व्याख्यानं  
शिष्यास्तुच्छिन्नसंशयाः ॥३॥

निधये सर्वविद्यानां  
भिषजे भवरोगिणाम् ।  
गुरवे सर्वलोकानां  
दक्षिणामूर्तये नमः ॥४॥

ॐ नमः प्रणवार्थाय  
शुद्धज्ञानैकमूर्तये ।  
निर्मलाय प्रशान्ताय  
दक्षिणामूर्तये नमः ॥५॥

चिद्घनाय महेशाय  
वटमूलनिवासिने ।  
सच्चिदानन्दरूपाय  
दक्षिणामूर्तये नमः ॥६॥

ईश्वरो गुरुरात्मेति  
मूर्तिभेदविभागिने ।  
व्योमवद् व्याप्तदेहाय  
दक्षिणामूर्तये नमः ॥७॥

