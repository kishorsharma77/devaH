---
title: किरीटकीटाष्टोत्तरशतनामावली
unicode_script: devanagari
---

## परिचयः
- कर्ता - राजारामजशङ्करः। स्रोतो [ऽत्र](https://www.facebook.com/shankar.rajaraman.5/posts/10221715421224585)।
- २०१९ इति वर्षादारभ्य कॊरोनावैराणुरोगः प्रासरद् भयानकः। 

## पाठः
किरीटविषकीटाणुश्  
चीनदेशसमुद्भवः ।
नासाग्रगृहमेधी च  
श्वासानिलनिरोधकृत् ॥

लोकसङ्क्रमणक्रीडा-  
रसानुगुणजीवितः ।
अनन्तपरिवारश्रीर्  
आश्रयाशो निरङ्कुशः ॥ (८)

अङ्गरक्षो यमस्याद्यः  
स्वास्थ्यद्रविणतस्करः ।  
अपायलिपिकायस्थो  
ज्वरानलनवेन्धनम् ।

दुर्वारो वैद्यलोकस्य  
भेषजानामनाश्रवः ।  
अत्यन्तसूक्ष्मगात्रश्च  
सर्वानर्थपुरोगमः ॥ (१६)

हाकारदेशिको नॄणां  
बाष्पधाराभिषेकवान् ।  
दुःस्वप्नो मानवेन्द्राणां  
धुर्यो वीर्याणुसन्ततेः ॥

पाणिप्रक्षालनाभ्यास-  
प्रवणानाम् अपार्श्वगः ।  
दन्तुराङ्गो महामारी-  
क्रीडाविभ्रमकन्दुकः ॥ (२३)

जगदाक्रमणाटोप-  
स्फुटरोमाञ्चकञ्चुकः।  
जीवयात्रासरोजश्री-  
सङ्कोच-तिमिरोदयः ॥

साकारो जनसन्तापश्  
चिन्तामणिशिला कलेः ।
असूर्यम्पश्यतादीक्षा-  
सिद्धाचार्यस् तनूभृताम् ॥ (२८)

विषादाङ्कुरबीजाभो  
विदुषामपि मोहकृत् ।  
किंवदन्तीस्रवन्तीनां  
बह्वीनां प्रभवाचलः ॥

वृद्धेष्वामरणस्थायी  
निर्जनीकृतपद्धतिः ।  
मुखाग्रपट्टिकाबन्ध-  
व्रतशिक्षाजिनेश्वरः ॥ (३४)

इटलीजनतालीभिर्  
मुहूर्तपरिकम्पितः ।  
जपानलोकदीर्घायुर्-  
वायुभक्षणभोगिराट् ।

अमेरिकाविकासाध्व-  
खलीकरणकण्टकः ।  
आङ्लेयसन्तताहन्त+आ  
दृङ्मीलनरजोलवः । (३८)

आपादमस्तकच्छन्न-  
म्लेच्छस्त्रीदर्शनाकुलः ।  
मज्जयन् व्यसनाम्भोधौ  
लोकान् नौकाजुषो हठात् ।

विमानचारिणश् चापि  
द्रुतमेव दिवं नयन् ।  
श्रमबिन्दुरधर्मस्य  
मोहमेघपयःकणः । (४३)

दुराशाकरिणीलीला-  
विलासकरशीकरः ।  
महाजनपदोद्ध्वंस-  
प्रबन्धप्रथमाक्षरम् ।

कास-स्वागत-निर्घोषैर्  
वाचालितपथोऽनिशम् ।  
क्षुतशब्दशतारम्भ-  
विजृम्भितजयध्वनिः । (४७)

देवतायतनद्वार-  
पिधानदृढकीलकः।
विषण्णापणिकश्रेणी-  
शापाक्षरमलीमसः |

प्राणपञ्चकसञ्चार-  
विरामक्षणघाण्टिकः। (५०)  
दुरन्तपटलीप्रावृट्-  
कदम्बकुसुमाकृतिः॥

प्रजाप्रजागरक्लेश-  
प्रतिपादनकोविदः ।  
कोविदो बहलोद्वेग-  
दवोष्म-ग्रीष्म-रश्मिभृत् । (५४)

+++(अपूर्णः।)+++