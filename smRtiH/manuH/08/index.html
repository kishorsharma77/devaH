<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पणयः  | ०८</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.72.0" />
    
    
      <META NAME="ROBOTS" CONTENT="INDEX, FOLLOW">
    

    <link href="/saMskAra/smRtiH/manuH/08/" rel="alternate" type="application/rss+xml" title="संस्कारे विश्वासटिप्पणयः" />
    <link href="/saMskAra/smRtiH/manuH/08/" rel="feed" type="application/rss+xml" title="संस्कारे विश्वासटिप्पणयः" />

    <meta property="og:title" content="०८" />
<meta property="og:description" content="व्यवहारान् दिदृक्षुस् तु
ब्राह्मणैः सह पार्थिवः ।
मन्त्रज्ञैर् मन्त्रिभिश् चैव
विनीतः प्रविशेत् सभाम् ॥ ८.१ ॥
तत्रासीनः स्थितो वापि
पाणिम् उद्यम्य दक्षिणम् ।
विनीत-वेषाभरणः
पश्येत् कार्याणि कार्यिणाम् ॥ ८.२ ॥
प्रत्यहं देशदृष्टैश् च
शास्त्रदृष्टैश् च हेतुभिः ।
अष्टादशसु मार्गेषु
निबद्धानि पृथक् पृथक् ॥ ८.३ ॥
तेषाम् आद्यम् ऋणादानं
निक्षेपो ऽस्वामिविक्रयः ।
सम्भूय च समुत्थानं
दत्तस्याऽनपकर्म च ॥ ८.४ ॥
वेतनस्यैव चादानं
संविदश् च व्यतिक्रमः ।
क्रय-विक्रयानुशयो
विवादः स्वामि-पालयोः ॥ ८.५ ॥" />
<meta property="og:type" content="article" />
<meta property="og:url" content="https://vvasuki.github.io/saMskAra/smRtiH/manuH/08/" />

<meta itemprop="name" content="०८">
<meta itemprop="description" content="व्यवहारान् दिदृक्षुस् तु
ब्राह्मणैः सह पार्थिवः ।
मन्त्रज्ञैर् मन्त्रिभिश् चैव
विनीतः प्रविशेत् सभाम् ॥ ८.१ ॥
तत्रासीनः स्थितो वापि
पाणिम् उद्यम्य दक्षिणम् ।
विनीत-वेषाभरणः
पश्येत् कार्याणि कार्यिणाम् ॥ ८.२ ॥
प्रत्यहं देशदृष्टैश् च
शास्त्रदृष्टैश् च हेतुभिः ।
अष्टादशसु मार्गेषु
निबद्धानि पृथक् पृथक् ॥ ८.३ ॥
तेषाम् आद्यम् ऋणादानं
निक्षेपो ऽस्वामिविक्रयः ।
सम्भूय च समुत्थानं
दत्तस्याऽनपकर्म च ॥ ८.४ ॥
वेतनस्यैव चादानं
संविदश् च व्यतिक्रमः ।
क्रय-विक्रयानुशयो
विवादः स्वामि-पालयोः ॥ ८.५ ॥">

<meta itemprop="wordCount" content="7018">



<meta itemprop="keywords" content="" /><meta name="twitter:card" content="summary"/>
<meta name="twitter:title" content="०८"/>
<meta name="twitter:description" content="व्यवहारान् दिदृक्षुस् तु
ब्राह्मणैः सह पार्थिवः ।
मन्त्रज्ञैर् मन्त्रिभिश् चैव
विनीतः प्रविशेत् सभाम् ॥ ८.१ ॥
तत्रासीनः स्थितो वापि
पाणिम् उद्यम्य दक्षिणम् ।
विनीत-वेषाभरणः
पश्येत् कार्याणि कार्यिणाम् ॥ ८.२ ॥
प्रत्यहं देशदृष्टैश् च
शास्त्रदृष्टैश् च हेतुभिः ।
अष्टादशसु मार्गेषु
निबद्धानि पृथक् पृथक् ॥ ८.३ ॥
तेषाम् आद्यम् ऋणादानं
निक्षेपो ऽस्वामिविक्रयः ।
सम्भूय च समुत्थानं
दत्तस्याऽनपकर्म च ॥ ८.४ ॥
वेतनस्यैव चादानं
संविदश् च व्यतिक्रमः ।
क्रय-विक्रयानुशयो
विवादः स्वामि-पालयोः ॥ ८.५ ॥"/>

      
    

    <script src="/saMskAra/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vvasuki.github.io\/saMskAra\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vvasuki\/saMskAra\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vvasuki\/saMskAra\/edit\/master\/content\/\u0022,\u0022mainSections\u0022:[\u0022mantrah\u0022],\u0022mainsections\u0022:[\u0022mantrah\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/saMskAra\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022https:\/\/vvasuki.github.io\/\u0022}],\u0022title\u0022:\u0022भागाः\u0022},\u0022top_bar\u0022:[{\u0022title\u0022:\u0022म\\u003ci class=\\\u0022fas fa-random\\\u0022\\u003e\\u003c\/i\\u003e\u0022,\u0022url\u0022:\u0022\/mantraH\/random\/mantraH\/\u0022},{\u0022title\u0022:\u0022स\\u003ci class=\\\u0022fas fa-random\\\u0022\\u003e\\u003c\/i\\u003e\u0022,\u0022url\u0022:\u0022\/mantraH\/random\/sAma\/\u0022}]}");
    let autocompletePageUrl = "\/saMskAra\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/saMskAra\/smRtiH\/manuH\/08\/".replace(basePath, "/");
    pageVars.pageParams = {};
    pageVars.pageSource = "smRtiH\/manuH\/08.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/saMskAra/webpack_dist/main-bundle.js"></script>
    <script src="/saMskAra/webpack_dist/transliteration-bundle.js"></script>
    <script src="/saMskAra/non_webpack_js/disqus.js"></script>
    <script src="/saMskAra/webpack_dist/ui_lib-bundle.js"></script>
    <link rel="stylesheet" href="/saMskAra/css/fonts.css">
    <link rel="stylesheet" href="/saMskAra/css/@fortawesome/fontawesome-free/css/solid.min.css">
    

    <link rel="stylesheet" href="/saMskAra/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vvasuki.github.io/saMskAra/smRtiH/manuH/08/" />
    <link rel="alternate" hreflang="sa-Deva" href="https://vvasuki.github.io/saMskAra/smRtiH/manuH/08/?transliteration_target=devanagari" />
    <link rel="alternate" hreflang="sa-Knda" href="https://vvasuki.github.io/saMskAra/smRtiH/manuH/08/?transliteration_target=kannada" />
    <link rel="alternate" hreflang="sa-Mlym" href="https://vvasuki.github.io/saMskAra/smRtiH/manuH/08/?transliteration_target=malayalam" />
    <link rel="alternate" hreflang="sa-Telu" href="https://vvasuki.github.io/saMskAra/smRtiH/manuH/08/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vvasuki.github.io/saMskAra/smRtiH/manuH/08/?transliteration_target=tamil_superscripted" />
    <link rel="alternate" hreflang="sa-Taml" href="https://vvasuki.github.io/saMskAra/smRtiH/manuH/08/?transliteration_target=tamil" />
    <link rel="alternate" hreflang="sa-Gran" href="https://vvasuki.github.io/saMskAra/smRtiH/manuH/08/?transliteration_target=grantha" />
    <link rel="alternate" hreflang="sa-Gujr" href="https://vvasuki.github.io/saMskAra/smRtiH/manuH/08/?transliteration_target=gujarati" />
    <link rel="alternate" hreflang="sa-Orya" href="https://vvasuki.github.io/saMskAra/smRtiH/manuH/08/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vvasuki.github.io/saMskAra/smRtiH/manuH/08/?transliteration_target=assamese" />
    <link rel="alternate" hreflang="sa-Beng" href="https://vvasuki.github.io/saMskAra/smRtiH/manuH/08/?transliteration_target=bengali" />
    <link rel="alternate" hreflang="sa-Guru" href="https://vvasuki.github.io/saMskAra/smRtiH/manuH/08/?transliteration_target=gurmukhi" />
    <link rel="alternate" hreflang="sa-Cyrl" href="https://vvasuki.github.io/saMskAra/smRtiH/manuH/08/?transliteration_target=cyrillic" />
    <link rel="alternate" hreflang="sa-Sinh" href="https://vvasuki.github.io/saMskAra/smRtiH/manuH/08/?transliteration_target=sinhala" />
    <link rel="alternate" hreflang="sa-Shar" href="https://vvasuki.github.io/saMskAra/smRtiH/manuH/08/?transliteration_target=sharada" />
    <link rel="alternate" hreflang="sa-Brah" href="https://vvasuki.github.io/saMskAra/smRtiH/manuH/08/?transliteration_target=brahmi" />
    <link rel="alternate" hreflang="sa-Modi" href="https://vvasuki.github.io/saMskAra/smRtiH/manuH/08/?transliteration_target=modi" />
    <link rel="alternate" hreflang="sa-Tirh" href="https://vvasuki.github.io/saMskAra/smRtiH/manuH/08/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iast" href="https://vvasuki.github.io/saMskAra/smRtiH/manuH/08/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/saMskAra/" class="btn col border">
            <i class="fas fa-gopuram ">संस्कारे विश्वासटिप्पणयः <br/> ०८</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <form action="/saMskAra/search">
            <input id="titleSearchInputBox" placeholder="शीर्षिकान्विष्यताम्" name="s"><i class="btn fas fa-search "></i>
          </form>
          <a href="/saMskAra/custom_site_search/"  class="btn btn-default">Full search</a>
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iast">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
        </div>
        <div class="row col  d-flex justify-content-center">
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
        <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="०८">०८</h1>
    
    <a id="editLink" class="btn btn-primary"  href="https://github.com/vvasuki/saMskAra/edit/master/content/smRtiH/manuH/08.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <p>व्यवहारान् दिदृक्षुस् तु<br>
ब्राह्मणैः सह पार्थिवः ।<br>
मन्त्रज्ञैर् मन्त्रिभिश् चैव<br>
विनीतः प्रविशेत् सभाम्  ॥ ८.१ ॥</p>
<p>तत्रासीनः स्थितो वापि<br>
पाणिम् उद्यम्य दक्षिणम् ।<br>
विनीत-वेषाभरणः<br>
पश्येत् कार्याणि कार्यिणाम्  ॥ ८.२ ॥</p>
<p>प्रत्यहं देशदृष्टैश् च<br>
शास्त्रदृष्टैश् च हेतुभिः ।<br>
अष्टादशसु मार्गेषु<br>
निबद्धानि पृथक् पृथक्  ॥ ८.३ ॥</p>
<p>तेषाम् आद्यम् ऋणादानं<br>
निक्षेपो ऽस्वामिविक्रयः ।<br>
सम्भूय च समुत्थानं<br>
दत्तस्याऽनपकर्म च  ॥ ८.४ ॥</p>
<p>वेतनस्यैव चादानं<br>
संविदश् च व्यतिक्रमः ।<br>
क्रय-विक्रयानुशयो<br>
विवादः स्वामि-पालयोः  ॥ ८.५ ॥</p>
<p>सीमाविवादधर्मश् च<br>
पारुष्ये दण्डवाचिके ।<br>
स्तेयं च साहसं चैव<br>
स्त्रीसङ्ग्रहणम् एव च  ॥ ८.६ ॥</p>
<p>स्त्री-पुन्धर्मो विभागश् च<br>
द्यूतम् आह्वय एव च ।<br>
पदान्य् अष्टादशैतानि<br>
व्यवहारस्थिताव् इह  ॥ ८.७ ॥</p>
<p>एषु स्थानेषु भूयिष्ठं<br>
विवादं चरतां नृणाम् ।<br>
धर्मं शाश्वतम् आश्रित्य<br>
कुर्यात् कार्यविनिर्णयम्  ॥ ८.८ ॥</p>
<p>यदा स्वयं न कुर्यात् तु<br>
नृपतिः कार्यदर्शनम् ।<br>
तदा नियुञ्ज्याद् विद्वांसं<br>
ब्राह्मणं कार्यदर्शने  ॥ ८.९ ॥</p>
<p>सो ऽस्य कार्याणि सम्पश्येत्<br>
सभ्यैर् एव त्रिभिर् वृतः ।<br>
सभाम् एव प्रविश्याऽग्र्याम्<br>
आसीनः स्थित एव वा  ॥ ८.१० ॥</p>
<p>यस्मिन् देशे निषीदन्ति<br>
विप्रा वेदविदस् त्रयः ।<br>
राज्ञश् चाऽधिकृतो विद्वान्<br>
ब्रह्मणस् तां सभां विदुः  ॥ ८.११ ॥</p>
<p>धर्मो विद्धस् त्व् अधर्मेण<br>
सभां यत्रोपतिष्ठते ।<br>
शल्यं चाऽस्य न कृन्तन्ति<br>
विद्धास् तत्र सभासदः  ॥ ८.१२ ॥</p>
<p>सभां वा न प्रवेष्टव्यं<br>
वक्तव्यं वा समञ्जसम् [मेधातिथिपाठः - सभा वा न प्रवेष्टव्या] ।<br>
अब्रुवन् विब्रुवन् वापि<br>
नरो भवति किल्बिषी  ॥ ८.१३ ॥</p>
<p>यत्र धर्मो ह्य् अधर्मेण<br>
सत्यं यत्राऽनृतेन च ।<br>
हन्यते प्रेक्षमाणानां<br>
हतास् तत्र सभासदः  ॥ ८.१४ ॥</p>
<p>धर्म एव हतो हन्ति<br>
धर्मो रक्षति रक्षितः ।<br>
तस्माद् धर्मो न हन्तव्यो<br>
मा नो धर्मो हतो ऽवधीत् [मेधातिथिपाठः - वधीत्]  ॥ ८.१५ ॥</p>
<p>वृषो हि भगवान् धर्मस्<br>
तस्य यः कुरुते ह्य् अलम् [मेधातिथिपाठः - त्व् अलम्] ।<br>
वृषलं तं विदुर् देवास्<br>
तस्माद् धर्मं न लोपयेत्  ॥ ८.१६ ॥</p>
<p>एक एव सुहृद् धर्मो<br>
निधाने ऽप्य् अनुयाति यः ।<br>
शरीरेण समं नाशं<br>
सर्वम् अन्यद् +धि गच्छति  ॥ ८.१७ ॥</p>
<p>पादो ऽधर्मस्य कर्तारं<br>
पादः साक्षिणम् ऋच्छति ।<br>
पादः सभासदः सर्वान्<br>
पादो राजानम् ऋच्छति  ॥ ८.१८ ॥</p>
<p>राजा भवत्य् अनेनास् तु<br>
मुच्यन्ते च सभासदः ।<br>
एनो गच्छति कर्तारं<br>
निन्दार्हो यत्र निन्द्यते  ॥ ८.१९ ॥</p>
<p>जातिमात्रोपजीवी वा<br>
कामं स्याद् ब्राह्मणब्रुवः ।<br>
धर्मप्रवक्ता नृपतेर्<br>
न तु शूद्रः कथं चन  ॥ ८.२० ॥</p>
<p>यस्य शूद्रस् तु कुरुते<br>
राज्ञो धर्मविवेचनम् ।<br>
तस्य सीदति तद् राष्ट्रं<br>
पङ्के गौर् इव पश्यतः  ॥ ८.२१ ॥</p>
<p>यद् राष्ट्रं शूद्र-भूयिष्ठं<br>
नास्तिकाक्रान्तम् अद्विजम् ।<br>
विनश्यत्य् आशु तत् कृत्स्नं<br>
दुर्भिक्ष-व्याधिपीडितम्  ॥ ८.२२ ॥</p>
<p>धर्मासनम् अधिष्ठाय<br>
संवीताङ्गः समाहितः ।<br>
प्रणम्य लोकपालेभ्यः<br>
कार्यदर्शनम् आरभेत्  ॥ ८.२३ ॥</p>
<p>अर्थानर्थाव् उभौ बुद्ध्वा<br>
धर्माधर्मौ च केवलौ ।<br>
वर्णक्रमेण सर्वाणि<br>
पश्येत् कार्याणि कार्यिणाम्  ॥ ८.२४ ॥</p>
<p>बाह्यैर् विभावयेल् लिङ्गैर्<br>
भावम् अन्तर्गतं नृणाम् ।<br>
स्वर-वर्णेङ्गिताकारैश्<br>
चक्षुषा चेष्टितेन च  ॥ ८.२५ ॥</p>
<p>आकारैर् इङ्गितैर् गत्या<br>
चेष्टया भाषितेन च ।<br>
नेत्र-वक्त्रविकारैश् च<br>
गृह्यते ऽन्तर्गतं मनः  ॥ ८.२६ ॥</p>
<p>बालदायादिकं रिक्थं<br>
तावद् राजानुपालयेत् ।<br>
यावत् स स्यात् समावृत्तो<br>
यावच् चाऽतीत-शैशवः [मेधातिथिपाठः - यावद् वातीत-शैशवः]  ॥ ८.२७ ॥</p>
<p>वशापुत्रासु चैवं स्याद्<br>
रक्षणं निष्-कुलासु च ।<br>
पति-व्रतासु च स्त्रीषु<br>
विधवास्व् आतुरासु च  ॥ ८.२८ ॥</p>
<p>जीवन्तीनां तु तासां ये<br>
तद् धरेयुः स्वबान्धवाः ।<br>
ताञ् शिष्याच् चौरदण्डेन<br>
धार्मिकः पृथिवीपतिः  ॥ ८.२९ ॥</p>
<p>प्रणष्ट-स्वामिकं रिक्थं<br>
राजा त्र्यब्दं निधापयेत् ।<br>
अर्वाक् त्र्यब्दाद् धरेत् स्वामी<br>
परेण नृपतिर् हरेत्  ॥ ८.३० ॥</p>
<p>ममेदम् इति यो ब्रूयात्<br>
सो ऽनुयोज्यो यथाविधि ।<br>
संवाद्य रूप-सङ्ख्यादीन्<br>
स्वामी तद् द्रव्यम् अर्हति  ॥ ८.३१ ॥</p>
<p>अवेदयानो नष्टस्य<br>
देशं कालं च तत्त्वतः ।<br>
वर्णं रूपं प्रमाणं च<br>
तत्समं दण्डम् अर्हति  ॥ ८.३२ ॥</p>
<p>आददीताऽथ षड्भागं<br>
प्रनष्टाधिगतान् नृपः ।<br>
दशमं द्वादशं वापि<br>
सतां धर्मम् अनुस्मरन्  ॥ ८.३३ ॥</p>
<p>प्रनष्टाधिगतं द्रव्यं<br>
तिष्ठेद् युक्तैर् अधिष्ठितम् ।<br>
यांस् तत्र चौरान् गृह्णीयात्<br>
तान् राजेभेन घातयेत्  ॥ ८.३४ ॥</p>
<p>ममायम् इति यो ब्रूयान्<br>
निधिं सत्येन मानवः ।<br>
तस्याददीत षड्भागं<br>
राजा द्वादशम् एव वा  ॥ ८.३५ ॥</p>
<p>अनृतं तु वदन् दण्ड्यः<br>
स्ववित्तस्याऽंशम् अष्टमम् ।<br>
तस्यैव वा निधानस्य<br>
सङ्ख्ययाल्पीयसीं कलाम्  ॥ ८.३६ ॥</p>
<p>विद्वांस् तु ब्राह्मणो दृष्ट्वा<br>
पूर्वोपनिहितं निधिम् ।<br>
अशेषतो ऽप्य् आददीत<br>
सर्वस्याऽधिपतिर् हि सः  ॥ ८.३७ ॥</p>
<p>यं तु पश्येन् निधिं राजा<br>
पुराणं निहितं क्षितौ ।<br>
तस्माद् द्विजेभ्यो दत्त्वार्धम्<br>
अर्धं कोशे प्रवेशयेत्  ॥ ८.३८ ॥</p>
<p>निधीनां तु पुराणानां<br>
धातूनाम् एव च क्षितौ ।<br>
अर्धभाग् रक्षणाद् राजा<br>
भूमेर् अधिपतिर् हि सः  ॥ ८.३९ ॥</p>
<p>दातव्यं सर्ववर्णेभ्यो<br>
राज्ञा चौरैर् हृतं धनम् ।<br>
राजा तद् उपयुञ्जानश्<br>
चौरस्याप्नोति किल्बिषम्  ॥ ८.४० ॥</p>
<p>जाति-जानपदान् धर्मान्<br>
श्रेणीधर्मांश् च धर्मवित् ।<br>
समीक्ष्य कुलधर्मांश् च<br>
स्वधर्मं प्रतिपादयेत्  ॥ ८.४१ ॥</p>
<p>स्वानि कर्माणि कुर्वाणा<br>
दूरे सन्तो ऽपि मानवाः ।<br>
प्रिया भवन्ति लोकस्य<br>
स्वे स्वे कर्मण्य् अवस्थिताः  ॥ ८.४२ ॥</p>
<p>नोत्पादयेत् स्वयं कार्यं<br>
राजा नाऽप्य् अस्य पुरुषः ।<br>
न च प्रापितम् अन्येन<br>
ग्रसेद् अर्थं कथं चन [मेधातिथिपाठः - ग्रसेताऽर्थं]  ॥ ८.४३ ॥</p>
<p>यथा नयत्य् असृक्पातैर्<br>
मृगस्य मृगयुः पदम् ।<br>
नयेत् तथानुमानेन<br>
धर्मस्य नृपतिः पदम्  ॥ ८.४४ ॥</p>
<p>सत्यम् अर्थं च सम्पश्येद्<br>
आत्मानम् अथ साक्षिणः [मेधातिथिपाठः - साक्षिणम्] ।<br>
देशं रूपं च कालं च<br>
व्यवहारविधौ स्थितः  ॥ ८.४५ ॥</p>
<p>सद्भिर् आचरितं यत् स्याद्<br>
धार्मिकैश् च द्विजातिभिः ।<br>
तद् देश-कुल-जातीनाम्<br>
अविरुद्धं प्रकल्पयेत्  ॥ ८.४६ ॥</p>
<p>अधमर्णार्थसिद्ध्यर्थम्<br>
उत्तमर्णेन चोदितः ।<br>
दापयेद् धनिकस्याऽर्थम्<br>
अधमर्णाद् विभावितम्  ॥ ८.४७ ॥</p>
<p>यैर् यैर् उपायैर् अर्थं स्वं<br>
प्राप्नुयाद् उत्तमर्णिकः ।<br>
तैर् तैर् उपायैः सङ्गृह्य<br>
दापयेद् अधमर्णिकम्  ॥ ८.४८ ॥</p>
<p>धर्मेण व्यवहारेण<br>
छलेनाचरितेन च ।<br>
प्रयुक्तं साधयेद् अर्थं<br>
पञ्चमेन बलेन च  ॥ ८.४९ ॥</p>
<p>यः स्वयं साधयेद् अर्थम्<br>
उत्तमर्णो ऽधमर्णिकात् ।<br>
न स राज्ञाभियोक्तव्यः<br>
स्वकं संसाधयन् धनम्  ॥ ८.५० ॥</p>
<p>अर्थे ऽपव्ययमानं तु<br>
करणेन विभावितम् ।<br>
दापयेद् धनिकस्याऽर्थं<br>
दण्डलेशं च शक्तितः  ॥ ८.५१ ॥</p>
<p>अपह्नवे ऽधमर्णस्य<br>
देहीत्य् उक्तस्य संसदि ।<br>
अभियोक्ता दिशेद् देश्यं<br>
करणं वान्यद् उद्दिशेत्  ॥ ८.५२ ॥</p>
<p>अदेश्यं यश् च दिशति<br>
निर्दिश्याऽपह्नुते च यः ।<br>
यश् चाऽधरोत्तरान् अर्थान्<br>
विगीतान् नाऽवबुध्यते  ॥ ८.५३ ॥</p>
<p>अपदिश्याऽपदेश्यं च<br>
पुनर् यस् त्व् अपधावति [मेधातिथिपाठः - अपदिश्याऽपदेशं] ।<br>
सम्यक् प्रणिहितं चाऽर्थं<br>
पृष्टः सन् नाऽभिनन्दति  ॥ ८.५४ ॥</p>
<p>असम्भाष्ये साक्षिभिश् च<br>
देशे सम्भाषते मिथः ।<br>
निरुच्यमानं प्रश्नं च<br>
नेच्छेद् यश् चाऽपि निष्पतेत्  ॥ ८.५५ ॥</p>
<p>ब्रूहीत्य् उक्तश् च न ब्रूयाद्<br>
उक्तं च न विभावयेत् ।<br>
न च पूर्वापरं विद्यात्<br>
तस्माद् अर्थात् स हीयते  ॥ ८.५६ ॥</p>
<p>साक्षिणः सन्ति मेत्य् उक्त्वा<br>
दिशेत्य् उक्तो दिशेन् न यः [मेधातिथिपाठः - ज्ञातारः सन्ति मेत्य्*]<br>
*{मेत्य् &lt; म इत्य् ?} ।<br>
धर्मस्थः कारणैर् एतैर्<br>
हीनं तम् अपि निर्दिशेत् [मेधातिथिपाठः - तम् इति निर्दिशेत्  ॥ ८.५७ ॥</p>
<p>अभियोक्ता न चेद् ब्रूयाद्<br>
बध्यो दण्ड्यश् च धर्मतः [मेधातिथिपाठः - बन्ध्यो दण्ड्यश् च] ।<br>
न चेत् त्रिपक्षात् प्रब्रूयाद्<br>
धर्मं प्रति पराजितः  ॥ ८.५८ ॥</p>
<p>यो यावन् निह्नुवीताऽर्थं<br>
मिथ्या यावति वा वदेत् ।<br>
तौ नृपेण ह्य् अधर्मज्ञौ<br>
दाप्यो तद्द्विगुणं दमम्  ॥ ८.५९ ॥</p>
<p>पृष्टो ऽपव्ययमानस् तु<br>
कृतावस्थो धनैषिणा ।<br>
त्र्यवरैः साक्षिभिर् भाव्यो<br>
नृप-ब्राह्मणसंनिधौ  ॥ ८.६० ॥</p>
<p>यादृशा धनिभिः कार्या<br>
व्यवहारेषु साक्षिणः ।<br>
तादृशान् संप्रवक्ष्यामि<br>
यथा वाच्यम् ऋतं च तैः  ॥ ८.६१ ॥</p>
<p>गृहिणः पुत्रिणो मौलाः<br>
क्षत्र-विश्-शूद्र-योनयः ।<br>
अर्थ्युक्ताः साक्ष्यम् अर्हन्ति<br>
न ये के चिद् अनापदि  ॥ ८.६२ ॥</p>
<p>आप्ताः सर्वेषु वर्णेषु<br>
कार्याः कार्येषु साक्षिणः ।<br>
सर्वधर्मविदो ऽलुब्धा<br>
विपरीतांस् तु वर्जयेत्  ॥ ८.६३ ॥</p>
<p>नाऽर्थसंबन्धिनो नाप्ता<br>
न सहाया न वैरिणः ।<br>
न दृष्टदोषाः कर्तव्या<br>
न व्याध्यार्ता न दूषिताः  ॥ ८.६४ ॥</p>
<p>न साक्षी नृपतिः कार्यो<br>
न कारुक-कुशीलवौ ।<br>
न श्रोत्रियो न लिङ्गस्थो<br>
न सङ्गेभ्यो विनिर्गतः  ॥ ८.६५ ॥</p>
<p>नाऽध्यधीनो न वक्तव्यो<br>
न दस्युर् न विकर्मकृत् ।<br>
न वृद्धो न शिशुर् नैको<br>
नाऽन्त्यो न विकलेन्द्रियः  ॥ ८.६६ ॥</p>
<p>नार्तो न मत्तो नोन्मत्तो<br>
न क्षुत्-तृष्णोपपीडितः ।<br>
न श्रमार्तो न कामार्तो<br>
न क्रुद्धो नाऽपि तस्करः  ॥ ८.६७ ॥</p>
<p>स्त्रीणां साक्ष्यं स्त्रियः कुर्युर्<br>
द्विजानां सदृशा द्विजाः ।<br>
शूद्राश् च सन्तः शूद्राणाम्<br>
अन्त्यानाम् अन्त्य-योनयः  ॥ ८.६८ ॥</p>
<p>अनुभावी तु यः कश् चित्<br>
कुर्यात् साक्ष्यं विवादिनाम् ।<br>
अन्तर्वेश्मन्य् अरण्ये वा<br>
शरीरस्याऽपि चाऽत्यये  ॥ ८.६९ ॥</p>
<p>स्त्रियाप्य् असंभावे कार्यं<br>
बालेन स्थविरेण वा ।<br>
शिष्येण बन्धुना वापि<br>
दासेन भृतकेन वा  ॥ ८.७० ॥</p>
<p>बाल-वृद्धातुराणां च<br>
साक्ष्येषु वदतां मृषा ।<br>
जानीयाद् अस्थिरां वाचम्<br>
उत्सिक्त-मनसां तथा  ॥ ८.७१ ॥</p>
<p>साहसेषु च सर्वेषु<br>
स्तेय-संग्रहणेषु च ।<br>
वाग्-दण्डयोश् च पारुष्ये<br>
न परीक्षेत साक्षिणः  ॥ ८.७२ ॥</p>
<p>बहुत्वं परिगृह्णीयात्<br>
साक्षिद्वैधे नराधिपः ।<br>
समेषु तु गुणोत्कृष्टान्<br>
गुणिद्वैधे द्विजोत्तमान्  ॥ ८.७३ ॥<br>
समक्षदर्शनात् साक्ष्यं<br>
श्रवणाच् चैव सिध्यति ।<br>
तत्र सत्यं ब्रुवन् साक्षी<br>
धर्मार्थाभ्यां न हीयते  ॥ ८.७४ ॥</p>
<p>साक्षी दृष्ट-श्रुताद् अन्यद्<br>
विब्रुवन्न् आर्यसंसदि ।<br>
अवाङ् नरकम् अभ्येति<br>
प्रेत्य स्वर्गाच् च हीयते  ॥ ८.७५ ॥</p>
<p>यत्राऽनिबद्धो ऽपीक्षेत<br>
शृणुयाद् वापि किं चन ।<br>
पृष्टस् तत्राऽपि तद् ब्रूयाद्<br>
यथादृष्टं यथाश्रुतम्  ॥ ८.७६ ॥</p>
<p>एको ऽलुब्धस् तु साक्षी स्याद्<br>
बह्व्यः शुच्यो ऽपि न स्त्रियः [मेधातिथिपाठः - त्व् असाक्षी] ।<br>
स्त्रीबुद्धेर् अस्थिरत्वात् तु<br>
दोषैश् चाऽन्ये ऽपि ये वृताः  ॥ ८.७७ ॥</p>
<p>स्वभावेनैव यद् ब्रूयुस्<br>
तद् ग्राह्यं व्यावहारिकम् ।<br>
अतो यद् अन्यद् विब्रूयुर्<br>
धर्मार्थं तद् अपार्थकम्  ॥ ८.७८ ॥</p>
<p>सभान्तः साक्षिणः प्राप्तान्<br>
अर्थि-प्रत्यर्थि-संनिधौ ।<br>
प्राड्विवाको ऽनुयुञ्जीत<br>
विधिनानेन सान्त्वयन्  ॥ ८.७९ ॥</p>
<p>यद् द्वयोर् अनयोर् वेत्थ<br>
कार्ये ऽस्मिंश् चेष्टितं मिथः ।<br>
तद् ब्रूत सर्वं सत्येन<br>
युष्माकं ह्य् अत्र साक्षिता  ॥ ८.८० ॥</p>
<p>सत्यं साक्ष्ये ब्रुवन् साक्षी<br>
लोकान् आप्नोति पुष्कलान् [मेधातिथिपाठः - आप्नोत्य् अनिन्दितान्] ।<br>
इह चाऽनुत्तमां कीर्तिं<br>
वाग् एषा ब्रह्मपूजिता  ॥ ८.८१ ॥</p>
<p>साक्ष्ये ऽनृतं वदन् पाशैर्<br>
बध्यते वारुणैर् भृशम् ।<br>
विवशः शतम् आजातीस्<br>
तस्मात् साक्ष्यं वदेद् ऋतम्  ॥ ८.८२ ॥</p>
<p>सत्येन पूयते साक्षी<br>
धर्मः सत्येन वर्धते ।<br>
तस्मात् सत्यं हि वक्तव्यं<br>
सर्ववर्णेषु साक्षिभिः  ॥ ८.८३ ॥</p>
<p>आत्मैव ह्य् आत्मनः साक्षी<br>
गतिर् आत्मा तथात्मनः ।<br>
मावमंस्थाः स्वम् आत्मानं<br>
नृणां साक्षिणम् उत्तमम्  ॥ ८.८४ ॥</p>
<p>मन्यन्ते वै पापकृतो<br>
न कश् चित् पश्यतीति नः ।<br>
तांस् तु देवाः प्रपश्यन्ति<br>
स्वस्यैवाऽन्तरपूरुषः  ॥ ८.८५ ॥</p>
<p>द्यौर् भूमिर् आपो हृदयं<br>
चन्द्रार्काग्नि-यमानिलाः ।<br>
रात्रिः संध्ये च धर्मश् च<br>
वृत्तज्ञाः सर्वदेहिनाम्  ॥ ८.८६ ॥</p>
<p>देव-ब्राह्मणसांनिध्ये<br>
साक्ष्यं पृच्छेद् ऋतं द्विजान् ।<br>
उदङ्-मुखान् प्राङ्-मुखान् वा<br>
पूर्वाह्णे वै शुचिः शुचीन्  ॥ ८.८७ ॥</p>
<p>ब्रूहीति ब्राह्मणं पृच्छेत्<br>
सत्यं ब्रूहीति पार्थिवम् ।<br>
गो-बीज-काञ्चनैर् वैश्यं<br>
शूद्रं सर्वैस् तु पातकैः  ॥ ८.८८ ॥</p>
<p>ब्रह्मघ्नो ये स्मृता लोका<br>
ये च स्त्री-बाल-घातिनः ।<br>
मित्रद्रुहः कृत-घ्नस्य<br>
ते ते स्युर् ब्रुवतो मृषा  ॥ ८.८९ ॥</p>
<p>जन्मप्रभृति यत् किं चित्<br>
पुण्यं भद्र त्वया कृतम् ।<br>
तत् ते सर्वं शुनो गच्छेद्<br>
यदि ब्रूयास् त्वम् अन्यथा  ॥ ८.९० ॥</p>
<p>एको ऽहम् अस्मीत्य् आत्मानं<br>
यस् त्वं कल्याण मन्यसे ।<br>
नित्यं स्थितस् ते हृद्य् एष<br>
पुण्य-पापेक्षिता मुनिः  ॥ ८.९१ ॥</p>
<p>यमो वैवस्वतो देवो यस्<br>
तवैष हृदि स्थितः ।<br>
तेन चेद् अविवादस् ते<br>
मा गङ्गां मा कुरून् गमः  ॥ ८.९२ ॥</p>
<p>नग्नो मुण्डः कपालेन च<br>
भिक्षार्थी क्षुत्-पिपासितः [मेधातिथिपाठः - कपाली] ।<br>
अन्धः शत्रुकुलं गच्छेद्<br>
यः साक्ष्यम् अनृतं वदेत्  ॥ ८.९३ ॥</p>
<p>अवाक्-शिरास् तमस्य् अन्धे<br>
किल्बिषी नरकं व्रजेत् ।<br>
यः प्रश्नं वितथं ब्रूयात्<br>
पृष्टः सन् धर्मनिश्चये  ॥ ८.९४ ॥</p>
<p>अन्धो मत्स्यान् इवाऽश्नाति<br>
स नरः कण्टकैः सह ।<br>
यो भाषते ऽर्थवैकल्यम्<br>
अप्रत्यक्षं सभां गतः  ॥ ८.९५ ॥</p>
<p>यस्य विद्वान् हि वदतः<br>
क्षेत्रज्ञो नाऽभिशङ्कते [मेधातिथिपाठः - नाऽतिशङ्कते ।<br>
तस्मान् न देवाः श्रेयांसं<br>
लोके ऽन्यं पुरुषं विदुः  ॥ ८.९६ ॥</p>
<p>यावतो बान्धवान् यस्मिन्<br>
हन्ति साक्ष्ये ऽनृतं वदन् ।<br>
तावतः संख्यया तस्मिन्<br>
शृणु सौम्याऽनुपूर्वशः  ॥ ८.९७ ॥</p>
<p>पञ्च पश्व्-अनृते हन्ति<br>
दश हन्ति गवानृते ।<br>
शतम् अश्वानृते हन्ति<br>
सहस्रं पुरुषानृते  ॥ ८.९८ ॥</p>
<p>हन्ति जातान् अजातांश् च<br>
हिरण्यार्थे ऽनृतं वदन् ।<br>
सर्वं भूम्य्-अनृते हन्ति<br>
मा स्म भूम्य्-अनृतं वदीः  ॥ ८.९९ ॥</p>
<p>अप्सु भूमिवद् इत्य् आहुः<br>
स्त्रीणां भोगे च मैथुने ।<br>
अब्जेषु चैव रत्नेषु<br>
सर्वेष्व् अश्ममयेषु च  ॥ ८.१०० ॥</p>
<p>एतान् दोषान् अवेक्ष्य त्वं<br>
सर्वान् अनृतभाषणे ।<br>
यथाश्रुतं यथादृष्टं<br>
सर्वम् एवाऽञ्जसा वद  ॥ ८.१०१ ॥</p>
<p>गोरक्षकान् वाणिजिकांस्<br>
तथा कारु-कुशीलवान् [मेधातिथिपाठः - वाणिजकांस्] ।<br>
प्रेष्यान् वार्धुषिकांश् चैव<br>
विप्रान् शूद्रवद् आचरेत्  ॥ ८.१०२ ॥</p>
<p>तद् वदन् धर्मतो ऽर्थेषु<br>
जानन्न् अप्य् अन्य्था नरः ।<br>
न स्वर्गाच् च्यवते लोकाद्<br>
दैवीं वाचं वदन्ति ताम्  ॥ ८.१०३ ॥</p>
<p>शूद्र-विट्-क्षत्र-विप्राणां<br>
यत्र र्तोक्तौ भवेद् वधः ।<br>
तत्र वक्तव्यम् अनृतं<br>
तद् +धि सत्याद् विशिष्यते  ॥ ८.१०४ ॥</p>
<p>वाग्-गैवत्यैश् च चरुभिर्<br>
यजेरंस् ते सरस्वतीम् ।<br>
अनृतस्यैनसस् तस्य<br>
कुर्वाणा निष्कृतिं पराम्  ॥ ८.१०५ ॥</p>
<p>कूष्माण्डैर् वापि जुहुयाद्<br>
घृतम् अग्नौ यथाविधि [त१०।-५; व्स्२०।१४] ।<br>
उद् इत्य् ऋचा वा वारुण्या<br>
तृचेनाऽब्-दैवतेन वा [र्स्।२४।१५; १०।।-३; व्स्१२।;व्स्१२।५०]  ॥ ८.१०६ ॥</p>
<p>त्रिपक्षाद् अब्रुवन् साक्ष्यम्<br>
ऋणादिषु नरो ऽगदः ।<br>
तदृणं प्राप्नुयात् सर्वं<br>
दशबन्धं च सर्वतः  ॥ ८.१०७ ॥</p>
<p>यस्य दृश्येत सप्ताहाद्<br>
उक्त-वाक्यस्य साक्षिणः ।<br>
रोगो ऽग्निर् ज्ञातिमरणम्<br>
ऋणं दाप्यो दमं च सः  ॥ ८.१०८ ॥</p>
<p>असाक्षिकेषु त्व् अर्थेषु<br>
मिथो विवादमानयोः ।<br>
अविन्दंस् तत्त्वतः सत्यं<br>
शपथेनाऽपि लम्भयेत्  ॥ ८.१०९ ॥</p>
<p>महर्षिभिश् च देवैश् च<br>
कार्यार्थं शपथाः कृताः ।<br>
वसिष्ठश् चाऽपि शपथं<br>
शेपे पैजवने नृपे  ॥ ८.११० ॥</p>
<p>न वृथा शपथं कुर्यात्<br>
स्वल्पे ऽप्य् अर्थे नरो बुधः ।<br>
वृथा हि शपथं कुर्वन्<br>
प्रेत्य चेह च नश्यति  ॥ ८.१११ ॥</p>
<p>कामिनीषु विवाहेषु<br>
गवां भक्ष्ये तथेन्धने ।<br>
ब्राह्मणाभ्युपपत्तौ च<br>
शपथे नाऽस्ति पातकम्  ॥ ८.११२ ॥</p>
<p>सत्येन शापयेद् विप्रं<br>
क्षत्रियं वाहनायुधैः ।<br>
गो-बीज-काञ्चनैर् वैश्यं<br>
शूद्रं सर्वैस् तु पातकैः  ॥ ८.११३ ॥</p>
<p>अग्निं वाहारयेद् एनम्<br>
अप्सु चैनं निमज्जयेत् ।<br>
पुत्र-दारस्य वाप्य् एनं<br>
शिरांसि स्पर्शयेत् पृथक्  ॥ ८.११४ ॥</p>
<p>यम् इद्धो न दहत्य् अग्निर्<br>
आपो नोन्मज्जयन्ति च ।<br>
न चार्तिम् ऋच्छति क्षिप्रं<br>
स ज्ञेयः शपथे शुचिः  ॥ ८.११५ ॥</p>
<p>वत्सस्य ह्य् अभिशस्तस्य<br>
पुरा भ्रात्रा यवीयसा ।<br>
नाऽग्निर् ददाह रोमाऽपि<br>
सत्येन जगतः स्पशः  ॥ ८.११६ ॥</p>
<p>यस्मिन् यस्मिन् विवादे तु<br>
कौटसाक्ष्यं कृतं भवेत् ।<br>
तत् तत् कार्यं निवर्तेत<br>
कृतं चाऽप्य् अकृतं भवेत्  ॥ ८.११७ ॥</p>
<p>लोभान् मोहाद् भयान् मैत्रात्<br>
कामात् क्रोधात् तथैव च ।<br>
अज्ञानाद् बालभावाच् च<br>
साक्ष्यं वितथम् उच्यते  ॥ ८.११८ ॥</p>
<p>एषाम् अन्यतमे स्थाने<br>
यः साक्ष्यम् अनृतं वदेत् ।<br>
तस्य दण्डविशेषांस् तु<br>
प्रवक्ष्याम्य् अनुपूर्वशः  ॥ ८.११९ ॥</p>
<p>लोभात् सहस्रं दण्ड्यस् तु<br>
मोहात् पूर्वं तु साहसम् ।<br>
भयाद् द्वौ मध्यमौ दण्डौ<br>
मैत्रात् पूर्वं चतुर्गुणम्  ॥ ८.१२० ॥</p>
<p>कामाद् दशगुणं पूर्वं<br>
क्रोधात् तु त्रिगुणं परम् ।<br>
अज्ञानाद् द्वे शते पूर्णे<br>
बालिश्याच् छतम् एव तु  ॥ ८.१२१ ॥</p>
<p>एतान् आहुः कौटसाक्ष्ये<br>
प्रोक्तान् दण्डान् मनीषिभिः ।<br>
धर्मस्याऽव्यभिचारार्थम्<br>
अधर्मनियमाय च  ॥ ८.१२२ ॥</p>
<p>कौटसाक्ष्यं तु कुर्वाणांस्<br>
त्रीन् वर्णान् धार्मिको नृपः ।<br>
प्रवासयेद् दण्डयित्वा<br>
ब्राह्मणं तु विवासयेत्  ॥ ८.१२३ ॥</p>
<p>दश स्थानानि दण्डस्य<br>
मनुः स्वयंभुवो ऽब्रवीत् ।<br>
त्रिषु वर्णेषु यानि स्युर्<br>
अक्षतो ब्राह्मणो व्रजेत्  ॥ ८.१२४ ॥</p>
<p>उपस्थम् उदरं जिह्वा<br>
हस्तौ पादौ च पञ्चमम् ।<br>
चक्षुर् नासा च कर्णौ च<br>
धनं देहस् तथैव च  ॥ ८.१२५ ॥</p>
<p>अनुबन्धं परिज्ञाय<br>
देश-कालौ च तत्त्वतः ।<br>
सारापराधो चालोक्य<br>
दण्डं दण्ड्येषु पातयेत्  ॥ ८.१२६ ॥</p>
<p>अधर्मदण्डनं लोके<br>
यशोघ्नं कीर्तिनाशनम् ।<br>
अस्वर्ग्यं च परत्राऽपि<br>
तस्मात् तत् परिवर्जयेत्  ॥ ८.१२७ ॥</p>
<p>अदण्ड्यान् दण्डयन् राजा<br>
दण्ड्यांश् चैवाऽप्य् अदण्डयन् ।<br>
अयशो महद् आप्नोति<br>
नरकं चैव गच्छति  ॥ ८.१२८ ॥</p>
<p>वाग्दण्डं प्रथमं कुर्याद्<br>
धिग्दण्डं तदनन्तरम् ।<br>
तृतीयं धनदण्डं तु<br>
वधदण्डम् अतः परम्  ॥ ८.१२९ ॥</p>
<p>वधेनाऽपि यदा त्व् एतान्<br>
निग्रहीतुं न शक्नुयात् ।<br>
तदैषु सर्वम् अप्य् एतत्<br>
प्रयुञ्जीत चतुष्टयम्  ॥ ८.१३० ॥</p>
<p>लोकसंव्यवहारार्थं<br>
याः संज्ञाः प्रथिता भुवि ।<br>
ताम्र-रूप्य-सुवर्णानां<br>
ताः प्रवक्ष्याम्य् अशेषतः  ॥ ८.१३१ ॥</p>
<p>जालान्तरगते भानौ<br>
यत् सूक्ष्मं दृश्यते रजः ।<br>
प्रथमं तत् प्रमाणानां<br>
त्रसरेणुं प्रचक्षते  ॥ ८.१३२ ॥</p>
<p>त्रसरेणवो ऽष्टौ विज्ञेया<br>
लिक्षैका परिमाणतः ।<br>
ता राजसर्षपस् तिस्रस्<br>
ते त्रयो गौरसर्षपः  ॥ ८.१३३ ॥</p>
<p>सर्षपाः षड् यवो मध्यस्<br>
त्रियवं त्व् एककृष्णलम् ।<br>
पञ्चकृष्णलको माषस्<br>
ते सुवर्णस् तु षोडश  ॥ ८.१३४ ॥</p>
<p>पलं सुवर्णाश् चत्वारः<br>
पलानि धरणं दश ।<br>
द्वे कृष्णले समधृते<br>
विज्ञेयो रौप्यमाषकः [मेधातिथिपाठः - रूप्यमाषकः]  ॥ ८.१३५ ॥</p>
<p>ते षोडश स्याद् +धरणं<br>
पुराणश् चैव राजतः ।<br>
कार्षापणस् तु विज्ञेयस्<br>
ताम्रिकः कार्षिकः पणः  ॥ ८.१३६ ॥</p>
<p>धरणानि दश ज्ञेयः<br>
शतमानस् तु राजतः ।<br>
चतुःसौवर्णिको निष्को<br>
विज्ञेयस् तु प्रमाणतः  ॥ ८.१३७ ॥</p>
<p>पणानां द्वे शते सार्धे<br>
प्रथमः साहसः स्मृतः ।<br>
मध्यमः पञ्च विज्ञेयः<br>
सहस्रं त्व् एव चोत्तमः  ॥ ८.१३८ ॥</p>
<p>ऋणे देये प्रतिज्ञाते<br>
पञ्चकं शतम् अर्हति ।<br>
अपह्नवे तद्द्विगुणं<br>
तन् मनोर् अनुशासनम्  ॥ ८.१३९ ॥</p>
<p>वसिष्ठविहितां वृद्धिं<br>
सृजेद् वित्तविवर्धिनीम् ।<br>
अशीतिभागं गृह्णीयान्<br>
मासाद् वार्धुषिकः शते  ॥ ८.१४० ॥</p>
<p>द्विकं शतं वा गृह्णीयात्<br>
सतां धर्मम् अनुस्मरन् ।<br>
द्विकं शतं हि गृह्णानो<br>
न भवत्य् अर्थकिल्बिषी  ॥ ८.१४१ ॥</p>
<p>द्विकं त्रिकं चतुष्कं च<br>
पञ्चकं च शतं समम् ।<br>
मासस्य वृद्धिं गृह्णीयाद्<br>
वर्णानाम् अनुपूर्वशः  ॥ ८.१४२ ॥</p>
<p>न त्व् एवाधौ सोपकारे<br>
कौसीदीं वृद्धिम् आप्नुयात् ।<br>
न चाधेः कालसंरोधान्<br>
निसर्गो ऽस्ति न विक्रयः  ॥ ८.१४३ ॥</p>
<p>न भोक्तव्यो बलाद् आधिर्<br>
भुञ्जानो वृद्धिम् उत्सृजेत् ।<br>
मूल्येन तोषयेच् चैनम्<br>
आधिस्तेनो ऽन्यथा भवेत्  ॥ ८.१४४ ॥</p>
<p>आधिश् चोपनिधिश् चोभौ<br>
न कालात्ययम् अर्हतः ।<br>
अवहार्यौ भवेतां तौ<br>
दीर्घकालम् अवस्थितौ  ॥ ८.१४५ ॥</p>
<p>संप्रीत्या भुज्यमानानि<br>
न नश्यन्ति कदा चन ।<br>
धेनुर् उष्ट्रो वहन्न् अश्वो<br>
यश् च दम्यः प्रयुज्यते  ॥ ८.१४६ ॥</p>
<p>यत् किं चिद् दशवर्षाणि<br>
संनिधौ प्रेक्षते धनी ।<br>
भुज्यमानं परैस् तूष्णीं<br>
न स तल् लब्धुम् अर्हति  ॥ ८.१४७ ॥</p>
<p>अजडश् चेद् अपोगण्डो<br>
विषये चाऽस्य भुज्यते ।<br>
भग्नं तद् व्यवहारेण<br>
भोक्ता तद् द्रव्यम् अर्हति [मेधातिथिपाठः - तद् धनम् अर्हति]  ॥ ८.१४८ ॥</p>
<p>आधिः सीमा बालधनं<br>
निक्षेपोपनिधिः स्त्रियः [मेधातिथिपाठः - निक्षेपोपनिधी] ।<br>
राजस्वं श्रोत्रियस्वं च<br>
न भोगेन प्रणश्यति  ॥ ८.१४९ ॥</p>
<p>यः स्वामिनाननुज्ञातम्<br>
आधिं भूङ्क्ते ऽविचक्षणः ।<br>
तेनाऽर्धवृद्धिर् मोक्तव्या<br>
तस्य भोगस्य निष्कृतिः  ॥ ८.१५० ॥</p>
<p>कुसीदवृद्धिर् द्वैगुण्यं<br>
नाऽत्येति सकृद् आहृता [मेधातिथिपाठः - सकृद् आहिता] ।<br>
धान्ये सदे लवे वाह्ये<br>
नाऽतिक्रामति पञ्चताम्  ॥ ८.१५१ ॥</p>
<p>कृतानुसाराद् अधिका<br>
व्यतिरिक्ता न सिध्यति ।<br>
कुसीदपथम् आहुस् तं<br>
पञ्चकं शतम् अर्हति  ॥ ८.१५२ ॥</p>
<p>नाऽति-सांवत्सरीं वृद्धिं<br>
न चाऽदृष्टां पुनर् हरेत् [मेधातिथिपाठः - विनिर्हरेत्] ।<br>
चक्रवृद्धिः कालवृद्धिः<br>
कारिता कायिका च या  ॥ ८.१५३ ॥</p>
<p>ऋणं दातुम् अशक्तो यः<br>
कर्तुम् इच्छेत् पुनः क्रियाम् ।<br>
स दत्त्वा निर्जितां वृद्धिं<br>
करणं परिवर्तयेत्  ॥ ८.१५४ ॥<br>
अदर्शयित्वा तत्रैव<br>
हिरण्यं परिवर्तयेत् ।<br>
यावती संभवेद् वृद्धिस्<br>
तावतीं दातुम् अर्हति  ॥ ८.१५५ ॥</p>
<p>चक्रवृद्धिं समारूढो<br>
देश-काल-व्यवस्थितः ।<br>
अतिक्रामन् देश-कालौ<br>
न तत्-फलम् अवाप्नुयात्  ॥ ८.१५६ ॥</p>
<p>समुद्रयानकुशला<br>
देश-कालार्थदर्शिनः ।<br>
स्थापयन्ति तु यां वृद्धिं<br>
सा तत्राऽधिगमं प्रति  ॥ ८.१५७ ॥</p>
<p>यो यस्य प्रतिभूस् तिष्ठेद्<br>
दर्शनायेह मानवः ।<br>
अदर्शयन् स तं तस्य<br>
प्रयच्छेत् स्वधनाद् ऋणम् [मेधातिथिपाठः - तस्य यतेत]  ॥ ८.१५८ ॥</p>
<p>प्रातिभाव्यं वृथादानम्<br>
आक्षिकं सौरिकां च यत् ।<br>
दण्ड-शुल्कावशेषं च<br>
न पुत्रो दातुम् अर्हति  ॥ ८.१५९ ॥</p>
<p>दर्शनप्रातिभाव्ये तु<br>
विधिः स्यात् पूर्वचोदितः ।<br>
दानप्रतिभुवि प्रेते<br>
दायादान् अपि दापयेत्  ॥ ८.१६० ॥</p>
<p>अदातरि पुनर् दाता<br>
विज्ञातप्रकृताव् ऋणम् ।<br>
पश्चात् प्रतिभुवि प्रेते<br>
परीप्सेत् केन हेतुना  ॥ ८.१६१ ॥</p>
<p>निरादिष्टधनश् चेत् तु<br>
प्रतिभूः स्याद् अलंधनः ।<br>
स्वधनाद् एव तद् दद्यान्<br>
निरादिष्ट इति स्थितिः  ॥ ८.१६२ ॥</p>
<p>मत्तोन्मत्तार्ताध्यधीनैर्<br>
बालेन स्थविरेण वा ।<br>
असंबद्धकृतश् चैव<br>
व्यावहारो न सिध्यति  ॥ ८.१६३ ॥</p>
<p>सत्या न भाषा भवति<br>
यद्य् अपि स्यात् प्रतिष्ठिता ।<br>
बहिश् चेद् भाष्यते धर्मान्<br>
नियताद् व्यवहारिकात्  ॥ ८.१६४ ॥</p>
<p>योगाधमनविक्रीतं<br>
योगदानप्रतिग्रहम् ।<br>
यत्र वाप्य् उपधिं पश्येत्<br>
तत् सर्वं विनिवर्तयेत्  ॥ ८.१६५ ॥</p>
<p>ग्रहीता यदि नष्टः स्यात्<br>
कुटुम्बार्थे कृतो व्ययः [मेधातिथिपाठः - कुटुम्बे च] ।<br>
दातव्यं बान्धवैस् तत् स्यात्<br>
प्रविभक्तैर् अपि स्वतः  ॥ ८.१६६ ॥</p>
<p>कुटुम्बार्थे ऽध्यधीनो ऽपि<br>
व्यवहारं यम् आचरेत् ।<br>
स्वदेशे वा विदेशे वा<br>
तं ज्यायान् न विचालयेत्  ॥ ८.१६७ ॥</p>
<p>बलाद् दत्तं बलाद् भुक्तं<br>
बलाद् यच् चाऽपि लेखितम् ।<br>
सर्वान् बलकृतान् अर्थान्<br>
अकृतान् मनुर् अब्रवीत्  ॥ ८.१६८ ॥</p>
<p>त्रयः परार्थे क्लिश्यन्ति<br>
साक्षिणः प्रतिभूः कुलम् ।<br>
चत्वारस् तूपचीयन्ते<br>
विप्र आढ्यो वणिङ् नृपः  ॥ ८.१६९ ॥</p>
<p>अनादेयं नाददीत<br>
परिक्षीणो ऽपि पार्थिवः ।<br>
न चादेयं समृद्धो ऽपि<br>
सूक्ष्मम् अप्य् अर्थम् उत्सृजेत्  ॥ ८.१७० ॥</p>
<p>अनादेयस्य चादानाद्<br>
आदेयस्य च वर्जनात् ।<br>
दौर्बल्यं ख्याप्यते राज्ञः<br>
स प्रेत्येह च नश्यति  ॥ ८.१७१ ॥</p>
<p>स्वादानाद् वर्णसंसर्गात् त्व्<br>
अबलानां च रक्षणात् ।<br>
बलं संजायते राज्ञः<br>
स प्रेत्येह च वर्धते  ॥ ८.१७२ ॥</p>
<p>तस्माद् यम इव स्वामी<br>
स्वयं हित्वा प्रियाप्रिये ।<br>
वर्तेत याम्यया वृत्त्या<br>
जित-क्रोधो जितेन्द्रियः  ॥ ८.१७३ ॥</p>
<p>यस् त्व् अधर्मेण कार्याणि<br>
मोहात् कुर्यान् नराधिपः ।<br>
अचिरात् तं दुर्-आत्मानं<br>
वशे कुर्वन्ति शत्रवः  ॥ ८.१७४ ॥</p>
<p>काम-क्रोधौ तु संयम्य<br>
यो ऽर्थान् धर्मेण पश्यति ।<br>
प्रजास् तम् अनुवर्तन्ते<br>
समुद्रम् इव सिन्धवः  ॥ ८.१७५ ॥</p>
<p>यः साधयन्तं छन्देन<br>
वेदयेद् धनिकं नृपे ।<br>
स राज्ञा तच् चतुर्भागं<br>
दाप्यस् तस्य च तद् धनम्  ॥ ८.१७६ ॥</p>
<p>कर्मणापि समं कुर्याद्<br>
धनिकायाऽधमर्णिकः ।<br>
समो ऽवकृष्टजातिस् तु<br>
दद्याच् छ्रेयांस् तु तच् छनैः  ॥ ८.१७७ ॥</p>
<p>अनेन विधिना राजा<br>
मिथो विवदतां नृणाम् ।<br>
साक्षिप्रत्ययसिद्धानि<br>
कार्याणि समतां नयेत्  ॥ ८.१७८ ॥</p>
<p>कुलजे वृत्तसंपन्ने<br>
धर्मज्ञे सत्यवादिनि ।<br>
महापक्षे धनिन्य् आर्ये<br>
निक्षेपं निक्षिपेद् बुधः  ॥ ८.१७९ ॥</p>
<p>यो यथा निक्षिपेद् +धस्ते<br>
यम् अर्थं यस्य मानवः ।<br>
स तथैव ग्रहीतव्यो<br>
यथा दायस् तथा ग्रहः  ॥ ८.१८० ॥</p>
<p>यो निक्षेपं याच्यमानो<br>
निक्षेप्तुर् न प्रयच्छति ।<br>
स याच्यः प्राड्विवाकेन<br>
तन् निक्षेप्तुर् असंनिधौ  ॥ ८.१८१ ॥</p>
<p>साक्ष्य्-अभावे प्रणिधिभिर्<br>
वयो-रूप-समन्वितैः ।<br>
अपदेशैश् च संन्यस्य<br>
हिरण्यं तस्य तत्त्वतः  ॥ ८.१८२ ॥</p>
<p>स यदि प्रतिपद्येत<br>
यथान्यस्तं यथाकृतम् ।<br>
न तत्र विद्यते किं चिद्<br>
यत् परैर् अभियुज्यते  ॥ ८.१८३ ॥</p>
<p>तेषां न दद्याद् यदि तु<br>
तद् +धिरण्यं यथाविधि ।<br>
उभौ निगृह्य दाप्यः स्याद्<br>
इति धर्मस्य धारणा [मेधातिथिपाठः - स निगृह्योभयं दाप्य इति  ॥ ८.१८४ ॥</p>
<p>निक्षेपोपनिधी नित्यं<br>
न देयौ प्रत्यनन्तरे ।<br>
नश्यतो विनिपाते ताव्<br>
अनिपाते त्व् अनाशिनौ  ॥ ८.१८५ ॥</p>
<p>स्वयम् एव तु यौ दद्यान्<br>
मृतस्य प्रत्यनन्तरे ।<br>
न स राज्ञाभियोक्तव्यो<br>
न निक्षेप्तुश् च बन्धुभिः  ॥ ८.१८६ ॥</p>
<p>अच्छलेनैव चाऽन्विच्छेत्<br>
तम् अर्थं प्रीतिपूर्वकम् ।<br>
विचार्य तस्य वा वृत्तं<br>
साम्नैव परिसाधयेत्  ॥ ८.१८७ ॥</p>
<p>निक्षेपेष्व् एषु सर्वेषु<br>
विधिः स्यात् परिसाधने ।<br>
स-मुद्रे नाप्नुयात् किं चिद्<br>
यदि तस्मान् न संहरेत्  ॥ ८.१८८ ॥</p>
<p>चौरैर् हृतं जलेनोढम्<br>
अग्निना दग्धम् एव वा ।<br>
न दद्याद् यदि तस्मात् स<br>
न संहरति किं चन  ॥ ८.१८९ ॥</p>
<p>निक्षेपस्याऽपहर्तारम्<br>
अनिक्षेप्तारम् एव च ।<br>
सर्वैर् उपायैर् अन्विच्छेच्<br>
छपथैश् चैव वैदिकैः  ॥ ८.१९० ॥</p>
<p>यो निक्षेपं नाऽर्पयति<br>
यश् चाऽनिक्षिप्य याचते ।<br>
ताव् उभौ चौरवच् छास्यौ<br>
दाप्यौ वा तत्समं दमम्  ॥ ८.१९१ ॥</p>
<p>निक्षेपस्याऽपहर्तारं<br>
तत्समं दापयेद् दमम् ।<br>
तथोपनिधिहर्तारम्<br>
अविशेषेण पार्थिवः  ॥ ८.१९२ ॥</p>
<p>उपधाभिश् च यः कश् चित्<br>
परद्रव्यं हरेन् नरः ।<br>
स-सहायः स हन्तव्यः<br>
प्रकाशं विविधैर् वधैः  ॥ ८.१९३ ॥</p>
<p>निक्षेपो यः कृतो येन<br>
यावांश् च कुलसंनिधौ ।<br>
तावान् एव स विज्ञेयो<br>
विब्रुवन् दण्डम् अर्हति  ॥ ८.१९४ ॥</p>
<p>मिथो दायः कृतो येन<br>
गृहीतो मिथ एव वा ।<br>
मिथ एव प्रदातव्यो<br>
यथा दायस् तथा ग्रहः  ॥ ८.१९५ ॥</p>
<p>निक्षिप्तस्य धनस्यैवं<br>
प्रीत्योपनिहितस्य च ।<br>
राजा विनिर्णयं कुर्याद्<br>
अक्षिण्वन् न्यासधारिणम्  ॥ ८.१९६ ॥</p>
<p>विक्रीणीते परस्य स्वं<br>
यो ऽस्वामी स्वाम्यसम्मतः ।<br>
न तं नयेत साक्ष्यं तु<br>
स्तेनम् अस्तेनमानिनम्  ॥ ८.१९७ ॥</p>
<p>अवहार्यो भवेच् चैव<br>
सान्वयः षट्शतं दमम् ।<br>
निर्-अन्वयो ऽनपसरः<br>
प्राप्तः स्याच् चौरकिल्बिषम्  ॥ ८.१९८ ॥</p>
<p>अस्वामिना कृतो यस् तु<br>
दायो विक्रय एव वा ।<br>
अकृतः स तु विज्ञेयो<br>
व्यवहारे यथा स्थितिः  ॥ ८.१९९ ॥</p>
<p>संभोगो दृश्यते यत्र<br>
न दृश्येतागमः क्व चित् ।<br>
आगमः कारणं तत्र<br>
न संभोग इति स्थितिः  ॥ ८.२०० ॥</p>
<p>विक्रयाद् यो धनं किं चिद्<br>
गृह्णीयत् कुलसंनिधौ ।<br>
क्रयेण स विशुद्धं हि<br>
न्यायतो लभते धनम्  ॥ ८.२०१ ॥</p>
<p>अथ मूलम् अनाहार्यं<br>
प्रकाशक्रयशोधितः ।<br>
अदण्ड्यो मुच्यते राज्ञा<br>
नाष्टिको लभते धनम्  ॥ ८.२०२ ॥</p>
<p>नाऽन्यद् अन्येन संसृष्ट-<br>
रूपं विक्रयम् अर्हति ।<br>
न चाऽसारं न च न्यूनं<br>
न दूरेण तिरोहितम् [मेधातिथिपाठः - न सावद्यं न च न्यूनं न<br>
दूरे]  ॥ ८.२०३ ॥</p>
<p>अन्यां चेद् दर्शयित्वान्या<br>
वोढुः कन्या प्रदीयते ।<br>
उभे त एकशुल्केन<br>
वहेद् इत्य् अब्रवीन् मनुः  ॥ ८.२०४ ॥</p>
<p>नोन्मत्ताया न कुष्ठिन्या<br>
न च या स्पृष्ट-मैथुना ।<br>
पूर्वं दोषान् अभिख्याप्य<br>
प्रदाता दण्डम् अर्हति  ॥ ८.२०५ ॥</p>
<p>ऋत्विग् यदि वृतो यज्ञे<br>
स्वकर्म परिहापयेत् ।<br>
तस्य कर्मानुरूपेण<br>
देयो ऽंशः सहकर्तृभिः  ॥ ८.२०६ ॥</p>
<p>दक्षिणासु च दत्तासु<br>
स्वकर्म परिहापयन् ।<br>
कृत्स्नम् एव लभेताऽंशम्<br>
अन्येनैव च कारयेत्  ॥ ८.२०७ ॥</p>
<p>यस्मिन् कर्मणि यास् तु स्युर्<br>
उक्ताः प्रत्यङ्गदक्षिणाः ।<br>
स एव ता आदिदीत<br>
भजेरन् सर्व एव वा  ॥ ८.२०८ ॥</p>
<p>रथं हरेत् चाऽध्वर्युर्<br>
ब्रह्माधाने च वाजिनम् ।<br>
होता वापि हरेद् अश्वम्<br>
उद्गाता चाऽप्य् अनः क्रये  ॥ ८.२०९ ॥</p>
<p>सर्वेषाम् अर्धिनो मुख्यास्<br>
तदर्धेनाऽर्धिनो ऽपरे ।<br>
तृतीयिनस् तृतीयांशाश्<br>
चतुर्थांशाश् च पादिनः  ॥ ८.२१० ॥</p>
<p>संभूय स्वानि कर्माणि<br>
कुर्वद्भिर् इह मानवैः ।<br>
अनेन विधियोगेन<br>
कर्तव्यांशप्रकल्पना  ॥ ८.२११ ॥</p>
<p>धर्मार्थं येन दत्तं स्यात्<br>
कस्मै चिद् याचते धनम् ।<br>
पश्चाच् च न तथा तत् स्यान्<br>
न देयं तस्य तद् भवेत्  ॥ ८.२१२ ॥</p>
<p>यदि संसाधयेत् तत् तु<br>
दर्पाल् लोभेन वा पुनः ।<br>
राज्ञा दाप्यः सुवर्णं स्यात्<br>
तस्य स्तेयस्य निष्कृतिः  ॥ ८.२१३ ॥</p>
<p>दत्तस्यैषोदिता धर्म्या<br>
यथावद् अनपक्रिया ।<br>
अत ऊर्ध्वं प्रवक्ष्यामि<br>
वेतनस्याऽनपक्रियाम्  ॥ ८.२१४ ॥</p>
<p>भृतो नार्तो न कुर्याद् यो<br>
दर्पात् कर्म यथोदितम् [मेधातिथिपाठः - अनार्तो] ।<br>
स दण्ड्यः कृष्णलान्य् अष्टौ<br>
न देयं चाऽस्य वेतनम्  ॥ ८.२१५ ॥</p>
<p>आर्तस् तु कुर्यात् स्वस्थः सन्<br>
यथाभाषितम् आदितः ।<br>
स दीर्घस्याऽपि कालस्य<br>
तल् लभेतैव वेतनम्  ॥ ८.२१६ ॥</p>
<p>यथोक्तम् आर्तः सुस्थो वा<br>
यस् तत् कर्म न कारयेत् ।<br>
न तस्य वेतनं देयम्<br>
अल्पोनस्याऽपि कर्मणः  ॥ ८.२१७ ॥</p>
<p>एष धर्मो ऽखिलेनोक्तो<br>
वेतनादानकर्मणः ।<br>
अत ऊर्ध्वं प्रवक्ष्यामि<br>
धर्मं समयभेदिनाम्  ॥ ८.२१८ ॥</p>
<p>यो ग्राम-देश-संघानां<br>
कृत्वा सत्येन संविदम् ।<br>
विसंवदेन् नरो लोभात्<br>
तं राष्ट्राद् विप्रवासयेत्  ॥ ८.२१९ ॥</p>
<p>निगृह्य दापयेच् चैनं<br>
समयव्यभिचारिणम् ।<br>
चतुःसुवर्णान् षण्निष्कांश्<br>
छतमानं च राजकम्  ॥ ८.२२० ॥</p>
<p>एतद् दण्डविधिं कुर्याद्<br>
धार्मिकः पृथिवीपतिः ।<br>
ग्राम-जाति-समूहेषु<br>
समयव्यभिचारिणाम्  ॥ ८.२२१ ॥</p>
<p>क्रीत्वा विक्रीय वा किं चिद्<br>
यस्येहानुशयो भवेत् ।<br>
सो ऽन्तर् दशाहात् तद् द्रव्यं<br>
दद्याच् चैवाददीत वा  ॥ ८.२२२ ॥</p>
<p>परेण तु दशाहस्य<br>
न दद्यान् नापि दापयेत् ।<br>
आददानो ददत् चैव<br>
राज्ञा दण्ड्यौ शतानि षट्  ॥ ८.२२३ ॥</p>
<p>यस् तु दोषवतीं कन्याम्<br>
अनाख्याय प्रयच्छति ।<br>
तस्य कुर्यान् नृपो दण्डं<br>
स्वयं षण्णवतिं पणान्  ॥ ८.२२४ ॥<br>
अकन्येति तु यः कन्यां<br>
ब्रूयाद् द्वेषेण मानवः ।<br>
स शतं प्राप्नुयाद् दण्डं<br>
तस्या दोषम् अदर्शयन्  ॥ ८.२२५ ॥</p>
<p>पाणिग्रहणिका मन्त्राः<br>
कन्यास्व् एव प्रतिष्ठिताः ।<br>
नाऽकन्यासु क्व चिन् नॄणां<br>
लुप्त-धर्मक्रिया हि ताः  ॥ ८.२२६ ॥</p>
<p>पाणिग्रहणिका मन्त्रा<br>
नियतं दारलक्षणम् ।<br>
तेषां निष्ठा तु विज्ञेया<br>
विद्वद्भिः सप्तमे पदे  ॥ ८.२२७ ॥</p>
<p>यस्मिन् यस्मिन् कृते कार्ये<br>
यस्येहानुशयो भवेत् ।<br>
तम् अनेन विधानेन<br>
धर्म्ये पथि निवेशयेत्  ॥ ८.२२८ ॥</p>
<p>पशुषु स्वामिनां चैव<br>
पालानां च व्यतिक्रमे ।<br>
विवादं संप्रवक्ष्यामि<br>
यथावद् धर्मतत्त्वतः  ॥ ८.२२९ ॥</p>
<p>दिवा वक्तव्यता पाले<br>
रात्रौ स्वामिनि तद्गृहे ।<br>
योगक्षेमे ऽन्यथा चेत् तु<br>
पालो वक्तव्यताम् इयात्  ॥ ८.२३० ॥</p>
<p>गोपः क्षीरभृतो यस् तु<br>
स दुह्याद् दशतो वराम् ।<br>
गोस्वाम्यनुमते भृत्यः<br>
सा स्यात् पाले ऽभृते भृतिः  ॥ ८.२३१ ॥</p>
<p>नष्टं विनष्टं कृमिभिः<br>
श्वहतं विषमे मृतम् ।<br>
हीनं पुरुषकारेण<br>
प्रदद्यात् पाल एव तु  ॥ ८.२३२ ॥</p>
<p>विघुष्य तु हृतं चौरैर्<br>
न पालो दातुम् अर्हति ।<br>
यदि देशे च काले च<br>
स्वामिनः स्वस्य शंसति  ॥ ८.२३३ ॥</p>
<p>कर्णौ चर्म च वालांश् च<br>
बस्तिं स्नायुं च रोचनाम् ।<br>
पशुषु स्वामिनां दद्यान्<br>
मृतेष्व् अङ्कानि दर्शयेत् [मेधातिथिपाठः - अङ्कांश् च दर्शयेत्]  ॥ ८.२३४ ॥</p>
<p>अजाविके तु संरुद्धे<br>
वृकैः पाले त्व् अनायति ।<br>
यां प्रसह्य वृको हन्यात्<br>
पाले तत् किल्बिषं भवेत्  ॥ ८.२३५ ॥</p>
<p>तासां चेद् अवरुद्धानां<br>
चरन्तीनां मिथो वने ।<br>
याम् उत्प्लुत्य वृको हन्यान्<br>
न पालस् तत्र किल्बिषी  ॥ ८.२३६ ॥</p>
<p>धनुःशतं परीहारो<br>
ग्रामस्य स्यात् समन्ततः ।<br>
शम्यापातास् त्रयो वापि<br>
त्रिगुणो नगरस्य तु  ॥ ८.२३७ ॥</p>
<p>तत्राऽपरिवृतं धान्यं<br>
विहिंस्युः पशवो यदि ।<br>
न तत्र प्रणयेद् दण्डं<br>
नृपतिः पशुरक्षिणाम्  ॥ ८.२३८ ॥</p>
<p>वृतिं तत्र प्रकुर्वीत<br>
याम् उष्ट्रो न विलोकयेत् ।<br>
छिद्रं च वारयेत् सर्वं<br>
श्व-सूकरमुखानुगम्  ॥ ८.२३९ ॥</p>
<p>पथि क्षेत्रे परिवृते<br>
ग्रामान्तीये ऽथ वा पुनः ।<br>
स-पालः शतदण्डार्हो<br>
विपालान् वारयेत् पशून्  ॥ ८.२४० ॥</p>
<p>क्षेत्रेष्व् अन्येषु तु पशुः<br>
स-पादं पणम् अर्हति ।<br>
सर्वत्र तु सदो देयः<br>
क्षेत्रिकस्येति धारणा  ॥ ८.२४१ ॥</p>
<p>अनिर्दशाहां गां सूतां<br>
वृषान् देवपशूंस् तथा ।<br>
स-पालान् वा वि-पालान् वा<br>
न दण्ड्यान् मनुर् अब्रवीत्  ॥ ८.२४२ ॥</p>
<p>क्षेत्रियस्याऽत्यये दण्डो<br>
भागाद् दशगुणो भवेत् [मेधातिथिपाठः - क्षेत्रिकस्याऽत्यये] ।<br>
ततो ऽर्धदण्डो भृत्यानाम्<br>
अज्ञानात् क्षेत्रिकस्य तु  ॥ ८.२४३ ॥</p>
<p>एतद् विधानम् आतिष्ठेद्<br>
धार्मिकः पृथिवीपतिः ।<br>
स्वामिनां च पशूनां च<br>
पालानां च व्यतिक्रमे  ॥ ८.२४४ ॥</p>
<p>सीमां प्रति समुत्पन्ने<br>
विवादे ग्रामयोर् द्वयोः ।<br>
ज्येष्ठे मासि नयेत् सीमां<br>
सु-प्रकाशेषु सेतुषु  ॥ ८.२४५ ॥</p>
<p>सींआवृक्षांश् च कुर्वीत<br>
न्यग्रोधाश्वत्थ-किंशुकान् ।<br>
शाल्मलीन् सालतालांश् च<br>
क्षीरिणश् चैव पादपान्  ॥ ८.२४६ ॥</p>
<p>गुल्मान् वेणूंश् च विविधान्<br>
शमी-वल्ली-स्थलानि च ।<br>
शरान् कुब्जकगुल्मांश् च<br>
तथा सीमा न नश्यति  ॥ ८.२४७ ॥</p>
<p>तडागान्य् उदपानानि<br>
वाप्यः प्रस्रवणानि च ।<br>
सीमासंधिषु कार्याणि<br>
देवतायतनानि च  ॥ ८.२४८[म्२५०च्] ॥</p>
<p>उपछन्नानि चान्यानि<br>
सीमालिङ्गानि कारयेत् ।<br>
सीमाज्ञाने नृणां वीक्ष्य<br>
नित्यं लोके विपर्ययम्  ॥ ८.२४९ ॥</p>
<p>अश्मनो ऽस्थीनि गोवालांस्<br>
तुषान् भस्म कपालिकाः ।<br>
करीषम् इष्टकाङ्गारांश्<br>
शर्करा वालुकास् तथा  ॥ ८.२५०[म्२४८] ॥</p>
<p>यानि चैवंप्रकाराणि<br>
कालाद् भूमिर् न भक्षयेत् ।<br>
तानि संधिषु सीमायाम्<br>
अप्रकाशानि कारयेत् [मेधातिथिपाठः - सीमाया]  ॥ ८.२५१ ॥</p>
<p>एतैर् लिङ्गैर् नयेत् सीमां<br>
राजा विवदमानयोः ।<br>
पूर्वभुक्त्या च सततम्<br>
उदकस्यागमेन च  ॥ ८.२५२ ॥</p>
<p>यदि स्ंशय एव स्याल्<br>
लिङ्गानाम् अपि दर्शने ।<br>
साक्षिप्रत्यय एव स्यात्<br>
सीमावादविनिर्णयः [मेधातिथिपाठः - सीमावादविनिश्चयः]  ॥ ८.२५३ ॥</p>
<p>ग्रामीयक-कुलानां च<br>
समक्षं सीम्नि साक्षिणः [मेधातिथिपाठः - ग्रामेयक-] ।<br>
प्रष्टव्याः सीमलिङ्गानि<br>
तयोश् चैव विवादिनोः [मेधातिथिपाठः - सीमालिङ्गानि]  ॥ ८.२५४ ॥</p>
<p>ते पृष्टास् तु यथा ब्रूयुः<br>
समस्ताः सीम्नि निश्चयम् ।<br>
निबध्नीयात् तथा सीमां<br>
सर्वांस् तांश् चैव नामतः  ॥ ८.२५५ ॥</p>
<p>शिरोभिस् ते गृहीत्वोर्वीं<br>
स्रग्विणो रक्त-वाससः ।<br>
सुकृतैः शापिथाः स्वैः<br>
स्वैर् नयेयुस् ते समञ्जसम्  ॥ ८.२५६ ॥</p>
<p>यथोक्तेन नयन्तस् ते<br>
पूयन्ते सत्यसाक्षिणः ।<br>
विपरीतं नयन्तस् तु<br>
दाप्याः स्युर् द्विशतं दमम्  ॥ ८.२५७ ॥</p>
<p>साक्ष्यभावे तु चत्वारो<br>
ग्रामाः सामन्तवासिनः [मेधातिथिपाठः - ग्रामसीमान्तवासिनः] ।<br>
सीमाविनिर्णयं कुर्युः<br>
प्रयता राजसंनिधौ  ॥ ८.२५८ ॥</p>
<p>सामन्तानाम् अभावे तु<br>
मौलानां सीम्नि साक्षिणाम् ।<br>
इमान् अप्य् अनुयुञ्जीत<br>
पुरुषान् वन-गोचरान्  ॥ ८.२५९ ॥</p>
<p>व्याधाञ् शाकुनिकान् गोपान्<br>
कैवर्तान् मूलखानकान् ।<br>
व्यालग्राहान् उञ्छवृत्तीन्<br>
अन्यांश् च वनचारिणः  ॥ ८.२६० ॥</p>
<p>ते पृष्टास् तु यथा ब्रूयुः<br>
सीमासंधिषु लक्षणम् ।<br>
तत् तथा स्थापयेद् राजा<br>
धर्मेण ग्रामयोर् द्वयोः  ॥ ८.२६१ ॥</p>
<p>क्षेत्र-कूप-तडागानाम्<br>
आरामस्य गृहस्य च ।<br>
सामन्तप्रत्ययो ज्ञेयः<br>
सीमासेतुविनिर्णयः  ॥ ८.२६२ ॥</p>
<p>सामन्ताश् चेन् मृषा ब्रूयुः<br>
सेतौ विवादतां नृणाम् ।<br>
सर्वे पृथक् पृथग् दण्ड्या<br>
राज्ञा मध्यमसाहसम्  ॥ ८.२६३ ॥</p>
<p>गृहं तडागम् आरामं<br>
क्षेत्रं वा भीषया हरन् ।<br>
शतानि पञ्च दण्ड्यः स्याद्<br>
अज्ञानाद् द्विशतो दमः  ॥ ८.२६४ ॥</p>
<p>सीमायाम् अविषह्यायां<br>
स्वयं राजैव धर्मवित् ।<br>
प्रदिशेद् भूमिम् एकेषाम्<br>
उपकाराद् इति स्थितिः  ॥ ८.२६५ ॥</p>
<p>एषो ऽखिलेनाऽभिहितो<br>
धर्मः सीमाविनिर्णये ।<br>
अत ऊर्ध्वं प्रवक्ष्यामि<br>
वाक्पारुष्यविनिर्णयम्  ॥ ८.२६६ ॥</p>
<p>शतं ब्राह्मणम् आक्रुश्य<br>
क्षत्रियो दण्डम् अर्हति ।<br>
वैश्यो ऽप्य् अर्धशतं द्वे वा<br>
शूद्रस् तु वधम् अर्हति  ॥ ८.२६७ ॥</p>
<p>पञ्चाशद् ब्राह्मणो दण्ड्यः<br>
क्षत्रियस्याऽभिशंसने ।<br>
वैश्ये स्याद् अर्धपञ्चाशच्<br>
छूद्रे द्वादशको दमः  ॥ ८.२६८ ॥</p>
<p>समवर्णे द्विजातीनां<br>
द्वादशैव व्यतिक्रमे ।<br>
वादेष्व् अवचनीयेषु<br>
तद् एव द्विगुणं भवेत्  ॥ ८.२६९ ॥</p>
<p>एकजातिर् द्विजातींस् तु<br>
वाचा दारुणया क्षिपन् ।<br>
जिह्वायाः प्राप्नुयाच् छेदं<br>
जघन्य-प्रभवो हि सः  ॥ ८.२७० ॥</p>
<p>नाम-जातिग्रहं त्व् एषाम्<br>
अभिद्रोहेण कुर्वतः ।<br>
निक्षेप्यो ऽयोमयः शङ्कुर्<br>
ज्वलन्न् आस्ये दशाङ्गुलः  ॥ ८.२७१ ॥</p>
<p>धर्मोपदेशं दर्पेण<br>
विप्राणाम् अस्य कुर्वतः ।<br>
तप्तम् आसेचयेत् तैलं<br>
वक्त्रे श्रोत्रे च पार्थिवः [मेधातिथिपाठः - श्रौत्रे]  ॥ ८.२७२ ॥</p>
<p>श्रुतं देशं च जातिं च<br>
कर्म शरीरम् एव च ।<br>
वितथेन ब्रुवन् दर्पाद्<br>
दाप्यः स्याद् द्विशतं दमम्  ॥ ८.२७३ ॥</p>
<p>काणं वाप्य् अथ वा खञ्जम्<br>
अन्यं वापि तथाविधम् ।<br>
तथ्येनाऽपि ब्रुवन् दाप्यो<br>
दण्डं कार्षापणावरम्  ॥ ८.२७४ ॥</p>
<p>मातरं पितरं जायां<br>
भ्रातरं तनयं गुरुम् ।<br>
आक्षारयञ् शतं दाप्यः<br>
पन्थानं चाऽददद् गुरोः  ॥ ८.२७५ ॥</p>
<p>ब्राह्मण-क्षत्रियाभ्यां तु<br>
दण्डः कार्यो विजानता ।<br>
ब्राह्मणे साहसः पूर्वः<br>
क्षत्रिये त्व् एव मध्यमः  ॥ ८.२७६ ॥</p>
<p>विट्-शूद्रयोर् एवम् एव<br>
स्वजातिं प्रति तत्त्वतः ।<br>
छेद-वर्जं प्रणयनं<br>
दण्डस्येति विनिश्चयः  ॥ ८.२७७ ॥</p>
<p>एष दण्डविधिः प्रोक्तो<br>
वाक्पारुष्यस्य तत्त्वतः ।<br>
अत ऊर्ध्वं प्रवक्ष्यामि<br>
दण्डपारुष्यनिर्णयम्  ॥ ८.२७८ ॥</p>
<p>येन केन चिद् अङ्गेन<br>
हिंस्याच् चेच् छ्रेष्ठम् अन्त्यजः ।<br>
छेत्तव्यं तद् तद् एवाऽस्य<br>
तन् मनोर् अनुशासनम्  ॥ ८.२७९ ॥</p>
<p>पाणिम् उद्यम्य दण्डं वा<br>
पाणिच्छेदनम् अर्हति ।<br>
पादेन प्रहरन् कोपात्<br>
पादच्छेदनम् अर्हति  ॥ ८.२८० ॥</p>
<p>सहासनम् अभिप्रेप्सुर्<br>
उत्कृष्टस्याऽपकृष्टजः ।<br>
कट्यां कृताङ्को निर्वास्यः<br>
स्फिचं वास्याऽवकर्तयेत्  ॥ ८.२८१ ॥</p>
<p>अवनिष्ठीवतो दर्पाद्<br>
द्वाव् ओष्ठौ छेदयेन् नृपः ।<br>
अवमूत्रयतो मेढ्रम्<br>
अवशर्धयतो गुदम्  ॥ ८.२८२ ॥</p>
<p>केशेषु गृह्णतो हस्तौ<br>
छेदयेद् अविचारयन् ।<br>
पादयोर् दाढिकायां च<br>
ग्रीवायां वृषणेषु च  ॥ ८.२८३ ॥</p>
<p>त्वग्भेदकः शतं दण्ड्यो<br>
लोहितस्य च दर्शकः ।<br>
मांसभेत्ता तु षण्-निष्कान्<br>
प्रवास्यस् त्व् अस्थिभेदकः  ॥ ८.२८४ ॥</p>
<p>वनस्पतीनां सर्वेषाम्<br>
उपभोगो यथा यथा ।<br>
यथा तथा दमः कार्यो<br>
हिंसायाम् इति धारणा  ॥ ८.२८५ ॥</p>
<p>मनुष्याणां पशूनां च<br>
दुःखाय प्रहृते सति ।<br>
यथा यथा महद् दुःखं<br>
दण्डं कुर्यात् तथा तथा  ॥ ८.२८६ ॥</p>
<p>अङ्गावपीडनायां च<br>
व्रण-शोनितयोस् तथा [मेधातिथिपाठः - प्राण-शोनितयोस्] ।<br>
समुत्थानव्ययं दाप्यः<br>
सर्वदण्डम् अथाऽपि वा  ॥ ८.२८७ ॥</p>
<p>द्रव्याणि हिंस्याद् यो यस्य<br>
ज्ञानतो ऽज्ञानतो ऽपि वा ।<br>
स तस्योत्पादयेत् तुष्टिं<br>
राज्ञे दद्याच् च तत्समम्  ॥ ८.२८८ ॥</p>
<p>चर्म-चार्मिकभाण्डेषु<br>
काष्ठ-लोष्टमयेषु ।<br>
मूल्यात् पञ्चगुणो दण्डः<br>
पुष्प-मूल-फलेषु च  ॥ ८.२८९ ॥</p>
<p>यानस्य चैव यातुश् च<br>
यानस्वामिन एव च ।<br>
दशातिवर्तनान्य् आहुः<br>
शेषे दण्डो विधीयते  ॥ ८.२९० ॥</p>
<p>छिन्न-नास्ये भग्न-युगे<br>
तिर्यक्-प्रतिमुखागते ।<br>
अक्ष-भङ्गे च यानस्य<br>
चक्र-भङ्गे तथैव च  ॥ ८.२९१ ॥</p>
<p>छेदने चैव यन्त्राणां<br>
योक्त्र-रश्म्योस् तथैव च ।<br>
आक्रन्दे चाऽप्य् अपैहीति<br>
न दण्डं मनुर् अब्रवीत्  ॥ ८.२९२ ॥</p>
<p>यत्राऽपवर्तते युग्यं<br>
वैगुण्यात् प्राजकस्य तु ।<br>
तत्र स्वामी भवेद् दण्ड्यो<br>
हिंसायां द्विशतं दमम्  ॥ ८.२९३ ॥</p>
<p>प्राजकश् चेद् भवेद् आप्तः<br>
प्राजको दण्डम् अर्हति ।<br>
युग्यस्थाः प्राजके ऽनाप्ते<br>
सर्वे दण्ड्याः शतं शतम्  ॥ ८.२९४ ॥</p>
<p>स चेत् तु पथि संरुद्धः<br>
पशुभिर् वा रथेन वा ।<br>
प्रमापयेत् प्राणभृतस्<br>
तत्र दण्डो ऽविचारितः  ॥ ८.२९५ ॥</p>
<p>मनुष्यमारणे क्षिप्रं<br>
चौरवत् किल्बिषं भवेत् ।<br>
प्राणभृत्सु महत्स्व् अर्धं<br>
गो-गजोष्ट्र-हयादिषु  ॥ ८.२९६ ॥</p>
<p>क्षुद्रकाणां पशूनां तु<br>
हिंसायां द्विशतो दमः ।<br>
पञ्चाशत् तु भवेद् दण्डः<br>
शुभेषु मृगपक्षिषु  ॥ ८.२९७ ॥</p>
<p>गर्धभाजाविकानां तु<br>
दण्डः स्यात् पञ्चमाषिकः [मेधातिथिपाठः - पाञ्चमाषिकः] ।<br>
माषिकस् तु भवेद् दण्डः<br>
श्व-सूकरनिपातने  ॥ ८.२९८ ॥</p>
<p>भार्या पुत्रश् च दासश् च<br>
प्रेष्यो भ्रात्रा च सोदरः ।<br>
प्राप्तापराधास् ताड्याः स्यू<br>
रज्ज्वा वेणुदलेन वा  ॥ ८.२९९ ॥<br>
पृष्ठतस् तु शरीरस्य<br>
नोत्तमाङ्गे कथं चन ।<br>
अतो ऽन्यथा तु प्रहरन्<br>
प्राप्तः स्याच् चौरकिल्बिषम्  ॥ ८.३०० ॥<br>
एषो ऽखिलेनाऽभिहितो<br>
दण्डपारुष्यनिर्णयः ।<br>
स्तेनस्याऽतः प्रवक्ष्यामि<br>
विधिं दण्डविनिर्णये  ॥ ८.३०१ ॥</p>
<p>परमं यत्नम् आतिष्ठेत्<br>
स्तेनानां निग्रहे नृपः ।<br>
स्तेनानां निग्रहाद् अस्य<br>
यशो राष्ट्रं च वर्धते  ॥ ८.३०२ ॥</p>
<p>अभयस्य हि यो दाता<br>
स पूज्यः सततं नृपः ।<br>
सत्त्रं हि वर्धते तस्य<br>
सदैवाऽभय-दक्षिणम्  ॥ ८.३०३ ॥</p>
<p>सर्वतो धर्मषड्भागो<br>
राज्ञो भवति रक्षतः ।<br>
अधर्माद् अपि षड्भागो<br>
भवत्य् अस्य ह्य् अरक्षतः  ॥ ८.३०४ ॥</p>
<p>यद् अधीते यद् यजते<br>
यद् ददाति यद् अर्चति ।<br>
तस्य षड्भागभाग् राजा<br>
सम्यग् भवति रक्षणात्  ॥ ८.३०५ ॥</p>
<p>रक्षन् धर्मेण भूतानि<br>
राजा वध्यांश् च घातयन् ।<br>
यजते ऽहर् अहर् यज्ञैः<br>
सहस्रशत-दक्षिणैः  ॥ ८.३०६ ॥</p>
<p>यो ऽरक्षन् बलिम् आदत्ते<br>
करं शुल्कं च पार्थिवः ।<br>
प्रतिभागं च दण्डं च<br>
स सद्यो नरकं व्रजेत्  ॥ ८.३०७ ॥</p>
<p>अरक्षितारं राजानं<br>
बलिषड्भाग-हारिणम् [क्: अरक्षितारं अत्तारं] ।<br>
तम् आहुः सर्वलोकस्य<br>
समग्रमल-हारकम्  ॥ ८.३०८ ॥</p>
<p>अनपेक्षित-मर्यादं<br>
नास्तिकं विप्रलुंपकम् [मेधातिथिपाठः - अनवेक्षित-मर्यादं] ।<br>
अरक्षितारम् अत्तारं<br>
नृपं विद्याद् अधो-गतिम्  ॥ ८.३०९ ॥</p>
<p>अधार्मिकं त्रिभिर् न्यायैर्<br>
निगृह्णीयात् प्रयत्नतः ।<br>
निरोधनेन बन्धेन<br>
विविधेन वधेन च  ॥ ८.३१० ॥</p>
<p>निग्रहेण हि पापानां<br>
साधूनां संग्रहेण च ।<br>
द्विजातय इवेज्याभिः<br>
पूयन्ते सततं नृपाः  ॥ ८.३११ ॥</p>
<p>क्षन्तव्यं प्रभुणा नित्यं<br>
क्षिपतां कार्यिणां नृणाम् ।<br>
बाल-वृद्धातुराणां च<br>
कुर्वता हितम् आत्मनः  ॥ ८.३१२ ॥</p>
<p>यः क्षिप्तो मर्षयत्य् आर्तैस्<br>
तेन स्वर्गे महीयते ।<br>
यस् त्व् ऐश्वर्यान् न क्षमते<br>
नरकं तेन गच्छति  ॥ ८.३१३ ॥</p>
<p>राजा स्तेनेन गन्तव्यो<br>
मुक्त-केशेन धावता [मेधातिथिपाठः - धीमता] ।<br>
आचक्षाणेन तत् स्तेयम्<br>
एवंकर्मास्मि शाधि माम्  ॥ ८.३१४ ॥</p>
<p>स्कन्धेनादाय मुसलं<br>
लगुडं वापि खादिरम् [मेधातिथिपाठः - मुशलं] ।<br>
शक्तिं चोभयतस् तीक्ष्णाम्<br>
आयसं दण्डम् एव वा  ॥ ८.३१५ ॥</p>
<p>शासनाद् वा विमोक्षाद् वा<br>
स्तेनः स्तेयाद् विमुच्यते ।<br>
अशासित्वा तु तं राजा<br>
स्तेनस्याप्नोति किल्बिषम्  ॥ ८.३१६ ॥</p>
<p>अन्नादे भ्रूणहा मार्ष्टि<br>
पत्यौ भार्यापचारिणी ।<br>
गुरौ शिष्यश् च याज्यश् च<br>
स्तेनो राजनि किल्बिषम्  ॥ ८.३१७ ॥</p>
<p>राजभिः कृतदण्डास् तु<br>
कृत्वा पापानि मानवाः [मेधातिथिपाठः - राजभिर् धृतदण्डास् तु] ।<br>
निर्-मलाः स्वर्गम् आयान्ति<br>
सन्तः सुकृतिनो यथा  ॥ ८.३१८ ॥</p>
<p>यस् तु रज्जुं घटं कूपाद्<br>
धरेद् भिन्द्याच् च यः प्रपाम् ।<br>
स दण्डं प्राप्नुयान् माषं<br>
तच् च तस्मिन् समाहरेत्  ॥ ८.३१९ ॥</p>
<p>धान्यं दशभ्यः कुम्भेभ्यो<br>
हरतो ऽभ्यधिकं वधः ।<br>
शेषे ऽप्य् एकादशगुणं<br>
दाप्यस् तस्य च तद् धनम्  ॥ ८.३२० ॥</p>
<p>तथा धरिममेयानां<br>
शताद् अभ्यधिके वधः ।<br>
सुवर्ण-रजतादीनाम्<br>
उत्तमानां च वाससाम्  ॥ ८.३२१ ॥</p>
<p>पञ्चाशतस् त्व् अभ्यधिके<br>
हस्तच्छेदनम् इष्यते ।<br>
शेषे त्व् एकादशगुणं<br>
मूल्याद् दण्डं प्रकल्पयेत्  ॥ ८.३२२ ॥</p>
<p>पुरुषाणां कुलीनानां<br>
नारीणां च विशेषतः ।<br>
मुख्यानां चैव रत्नानां<br>
हरणे वधम् अर्हति  ॥ ८.३२३ ॥</p>
<p>महापशूनां हरणे<br>
शस्त्राणाम् औषधस्य च ।<br>
कालम् आसाद्य कार्यं च<br>
दण्डं राजा प्रकल्पयेत्  ॥ ८.३२४ ॥</p>
<p>गोषु ब्राह्मणसंस्थासु<br>
छुरिकायाश् च भेदने [मेधातिथिपाठः - खरिकायाश् च] ।<br>
पशूनां हरणे चैव<br>
सद्यः कार्यो ऽर्धपादिकः  ॥ ८.३२५ ॥</p>
<p>सूत्र-कार्पास-किण्वानां<br>
गोमयस्य गुडस्य च ।<br>
दध्नः क्षीरस्य तक्रस्य<br>
पानीयस्य तृणस्य च  ॥ ८.३२६ ॥</p>
<p>वेणुवैदलभाण्डानां<br>
लवणानां तथैव च ।<br>
मृण्मयानां च हरणे<br>
मृदो भस्मन एव च  ॥ ८.३२७ ॥</p>
<p>मत्स्यानां पक्षिणां चैव<br>
तैलस्य च घृतस्य च ।<br>
मांसस्य मधुनश् चैव<br>
यच् चाऽन्यत् पशु-संभवम्  ॥ ८.३२८ ॥</p>
<p>अन्येषां चैवम्-आदीनां<br>
मद्यानाम् ओदनस्य च [मेधातिथिपाठः - चैवमादीनाम् अद्यानाम्] ।<br>
पक्वान्नानां च सर्वेषां<br>
तन्मुल्याद् द्विगुणो दमः  ॥ ८.३२९ ॥</p>
<p>पुष्पेषु हरिते धान्ये<br>
गुल्म-वल्ली-नगेषु च ।<br>
अन्येष्व् अपरिपूतेषु<br>
दण्डः स्यात् पञ्चकृष्णलः  ॥ ८.३३० ॥</p>
<p>परिपूतेषु धान्येषु<br>
शाक-मूल-फलेषु च ।<br>
निरन्वये शतं दण्डः<br>
सान्वये ऽर्धशतं दमः  ॥ ८.३३१ ॥</p>
<p>स्यात् साहसं त्व् अन्वयवत्<br>
प्रसभं कर्म यत् कृतम् ।<br>
निरन्वयं भवेत् स्तेयं<br>
हृत्वापव्ययते च यत्  ॥ ८.३३२ ॥</p>
<p>यस् त्व् एतान्य् उपकॢप्तानि<br>
द्रव्याणि स्तेनयेन् नरः ।<br>
तम् आद्यं दण्डयेद् राजा<br>
यश् चाग्निं चोरयेद् गृहात् [मेधातिथिपाठः - तं शतं]  ॥ ८.३३३ ॥</p>
<p>येन येन यथाङ्गेन<br>
स्तेनो नृषु विचेष्टते ।<br>
तत् तद् एव हरेत् तस्य<br>
प्रत्यादेशाय पार्थिवः  ॥ ८.३३४ ॥</p>
<p>पिताचार्यः सुहृन् माता<br>
भार्या पुत्रः पुरोहितः ।<br>
नाऽदण्ड्यो नाम राज्ञो ऽस्ति<br>
यः स्वधर्मे न तिष्ठति  ॥ ८.३३५ ॥</p>
<p>कार्षापणं भवेद् दण्ड्यो<br>
यत्राऽन्यः प्राकृतो जनः ।<br>
तत्र राजा भवेद् दण्ड्यः<br>
सहस्रम् इति धारणा  ॥ ८.३३६ ॥</p>
<p>अष्टापाद्यं तु शूद्रस्य<br>
स्तेये भवति किल्बिषम् ।<br>
षोडशैव तु वैश्यस्य<br>
द्वात्रिंशत् क्षत्रियस्य च  ॥ ८.३३७ ॥</p>
<p>ब्राह्मणस्य चतुःषष्टिः<br>
पूर्णं वापि शतं भवेत् ।<br>
द्विगुणा वा चतुःषष्टिस्<br>
तद्दोषगुणविद् +धि सः  ॥ ८.३३८ ॥</p>
<p>वानस्पत्यं मूल-फलं<br>
दार्व् अग्न्य्-अर्थं तथैव च ।<br>
तृणं च गोभ्यो ग्रासार्थम्<br>
अस्तेयं मनुर् अब्रवीत्  ॥ ८.३३९ ॥</p>
<p>यो ऽदत्तादायिनो हस्ताल्<br>
लिप्सेत ब्राह्मणो धनम् ।<br>
याजनाध्यापनेनाऽपि<br>
यथा स्तेनस् तथैव सः  ॥ ८.३४० ॥</p>
<p>द्विजो ऽध्वगः क्षीण-वृत्तिर्<br>
द्वाव् इक्षू द्वे च मूलके ।<br>
आददानः परक्षेत्रान्<br>
न दण्डं दातुम् अर्हति  ॥ ८.३४१ ॥</p>
<p>असंदितानां संदाता<br>
संदितानां च मोक्षकः ।<br>
दासाश्व-रथहर्ता च<br>
प्राप्तः स्याच् चोरकिल्बिषम्  ॥ ८.३४२ ॥</p>
<p>अनेन विधिना राजा<br>
कुर्वाणः स्तेननिग्रहम् ।<br>
यशो ऽस्मिन् प्राप्नुयाल् लोके<br>
प्रेत्य चाऽनुत्तमं सुखम्  ॥ ८.३४३ ॥</p>
<p>ऐन्द्रं स्थानम् अभिप्रेप्सुर्<br>
यशश् चाऽक्षयम् अव्ययम् ।<br>
नोपेक्षेत क्षणम् अपि<br>
राजा साहसिकं नरम्  ॥ ८.३४४ ॥</p>
<p>वाग्दुष्टात् तस्कराच् चैव<br>
दण्डेनैव च हिंसतः ।<br>
साहसस्य नरः कर्ता<br>
विज्ञेयः पापकृत्तमः  ॥ ८.३४५ ॥</p>
<p>साहसे वर्तमानं तु<br>
यो मर्षयति पार्थिवः ।<br>
स विनाशं व्रजत्य् आशु<br>
विद्वेषं चाऽधिगच्छति  ॥ ८.३४६ ॥</p>
<p>न मित्रकारणाद् राजा<br>
विपुलाद् वा धनागमात् ।<br>
समुत्सृजेत् साहसिकान्<br>
सर्वभूतभयावहान्  ॥ ८.३४७ ॥</p>
<p>शस्त्रं द्विजातिभिर् ग्राह्यं<br>
धर्मो यत्रोपरुध्यते ।<br>
द्विजातीनां च वर्णानां<br>
विप्लवे कालकारिते  ॥ ८.३४८ ॥</p>
<p>आत्मनश् च परित्राणे<br>
दक्षिणानां च संगरे ।<br>
स्त्री-विप्राभ्युपपत्तौ च<br>
घ्नन् धर्मेण न दुष्यति  ॥ ८.३४९ ॥</p>
<p>गुरुं वा बाल-वृद्धौ वा<br>
ब्राह्मणं वा बहु-श्रुतम् ।<br>
आततायिनम् आयान्तं<br>
हन्याद् एवाऽविचारयन्  ॥ ८.३५० ॥</p>
<p>नाततायिवधे दोषो<br>
हन्तुर् भवति कश् चन ।<br>
प्रकाशं वाप्रकाशं वा<br>
मन्युस् तं मन्युम् ऋच्छति  ॥ ८.३५१ ॥</p>
<p>परदाराभिमर्शेषु<br>
प्रवृत्तान् नॄन् महीपतिः ।<br>
उद्वेजनकरैर् दण्डैश्<br>
छिन्नयित्वा प्रवासयेत् [मेधातिथिपाठः - चिह्नयित्वा]  ॥ ८.३५२ ॥</p>
<p>तत्-समुत्थो हि लोकस्य<br>
जायते वर्णसंकरः ।<br>
येन मूलहरो ऽधर्मः<br>
सर्वनाशाय कल्पते  ॥ ८.३५३ ॥</p>
<p>परस्य पत्न्या पुरुषः<br>
संभाषां योजयन् रहः ।<br>
पूर्वम् आक्षारितो दोषैः<br>
प्राप्नुयात् पूर्वसाहसम्  ॥ ८.३५४ ॥</p>
<p>यस् त्व् अनाक्षारितः पूर्वम्<br>
अभिभाषते कारणात् ।<br>
न दोषं प्राप्नुयात् किं चिन्<br>
न हि तस्य व्यतिक्रमः  ॥ ८.३५५ ॥</p>
<p>परस्त्रियं यो ऽभिवदेत्<br>
तीर्थे ऽरण्ये वने ऽपि वा ।<br>
नदीनां वापि संभेदे<br>
स संग्रहणम् आप्नुयात्  ॥ ८.३५६ ॥</p>
<p>उपचारक्रिया केलिः<br>
स्पर्शो भूषण-वाससाम् [मेधातिथिपाठः - उपकारक्रिया] ।<br>
सह खट्वासनं चैव<br>
सर्वं संग्रहणं स्मृतम्  ॥ ८.३५७ ॥</p>
<p>स्त्रियं स्पृशेद् अदेशे यः<br>
स्पृष्टो वा मर्षयेत् तया ।<br>
परस्परस्याऽनुमते<br>
सर्वं संग्रहणं स्मृतम्  ॥ ८.३५८ ॥</p>
<p>अब्राह्मणः संग्रहणे<br>
प्राणान्तं दण्डम् अर्हति ।<br>
चतुर्णाम् अपि वर्णानां<br>
दारा रक्ष्यतमाः सदा  ॥ ८.३५९ ॥</p>
<p>भिक्षुका बन्दिनश् चैव<br>
दीक्षिताः कारवस् तथा ।<br>
संभाषनं सह स्त्रीभिः<br>
कुर्युर् अप्रतिवारिताः  ॥ ८.३६० ॥</p>
<p>न संभाषां परस्त्रीभिः<br>
प्रतिषिद्धः समाचरेत् ।<br>
निषिद्धो भाषमाणस् तु<br>
सुवर्णं दण्डम् अर्हति  ॥ ८.३६१ ॥</p>
<p>नैष चारणदारेषु<br>
विधिर् नात्मोपजीविषु ।<br>
सज्जयन्ति हि ते नारीर्<br>
निगूढाश् चारयन्ति च  ॥ ८.३६२ ॥</p>
<p>किं चिद् एव तु दाप्यः स्यात्<br>
संभाषां ताभिर् आचरन् ।<br>
प्रैष्यासु चैकभक्तासु<br>
रहः प्रव्रजितासु च [मेधातिथिपाठः - प्रेष्यासु]  ॥ ८.३६३ ॥</p>
<p>यो ऽकामां दूषयेत् कन्यां<br>
स सद्यो वधम् अर्हति ।<br>
स-कामां दूषयंस् तुल्यो<br>
न वधं प्राप्नुयान् नरः  ॥ ८.३६४ ॥</p>
<p>कन्यां भजन्तीम् उत्कृष्टं<br>
न किं चिद् अपि दापयेत् ।<br>
जघन्यं सेवमानां तु<br>
संयतां वासयेद् गृहे  ॥ ८.३६५ ॥</p>
<p>उत्तमां सेवमानस् तु<br>
जघन्यो वधम् अर्हति ।<br>
शुल्कं दद्यात् सेवमानः<br>
समाम् इच्छेत् पिता यदि  ॥ ८.३६६ ॥</p>
<p>अभिषह्य तु यः कन्यां<br>
कुर्याद् दर्पेण मानवः ।<br>
तस्याशु कर्त्ये अङ्गुल्यौ<br>
दण्डं चाऽर्हति षट्शतम् [मेधातिथिपाठः - कर्त्या अङ्गुल्यो]  ॥ ८.३६७ ॥</p>
<p>स-कामां दूषयंस् तुल्यो<br>
नाऽङ्गुलि-च्छेदम् आप्नुयात् ।<br>
द्विशतं तु दमं दाप्यः<br>
प्रसङ्गविनिवृत्तये  ॥ ८.३६८ ॥</p>
<p>कन्यैव कन्यां या कुर्यात्<br>
तस्याः स्याद् द्विशतो दमः ।<br>
शुल्कं च द्विगुणं दद्याच्<br>
छिफाश् चैवाप्नुयाद् दश  ॥ ८.३६९ ॥</p>
<p>या तु कन्यां प्रकुर्यात् स्त्री<br>
सा सद्यो मौण्ड्यम् अर्हति ।<br>
अङ्गुल्योर् एव वा छेदं<br>
खरेणोद्वहनं तथा  ॥ ८.३७० ॥</p>
<p>भर्तारं लङ्घयेद् या तु<br>
स्त्री ज्ञाति-गुणदर्पिता ।<br>
तां श्वभिः खादयेद् राजा<br>
संस्थाने बहुसंस्थिते  ॥ ८.३७१ ॥</p>
<p>पुमांसं दाहयेत् पापं<br>
शयने तप्त आयसे ।<br>
अभ्यादध्युश् च काष्ठानि<br>
तत्र दह्येत पापकृत्  ॥ ८.३७२ ॥</p>
<p>संवत्सराभिशस्तस्य<br>
दुष्टस्य द्विगुणो दमः [मेधातिथिपाठः - संवत्सरे ऽभिशस्तस्य] ।<br>
व्रात्यया सह संवासे<br>
चाण्डाल्या तावद् एव तु  ॥ ८.३७३ ॥</p>
<p>शूद्रो गुप्तम् अगुप्तं वा<br>
द्वैजातं वर्णम् आवसन् ।<br>
अगुप्तम् अङ्ग-सर्वस्वैर्<br>
गुप्तं सर्वेण हीयते [मेधातिथिपाठः - अङ्ग-सर्वस्वी]  ॥ ८.३७४ ॥</p>
<p>वैश्यः सर्वस्व-दण्डः स्यात्<br>
संवत्सरनिरोधतः ।<br>
सहस्रं क्षत्रियो दण्ड्यो<br>
मौण्ड्यं मूत्रेण चाऽर्हति  ॥ ८.३७५ ॥</p>
<p>ब्राह्मणीं यद्य् अगुप्तां तु<br>
गच्छेतां वैश्य-पार्थिवौ ।<br>
वैश्यं पञ्चशतं कुर्यात्<br>
क्षत्रियं तु सहस्रिणम्  ॥ ८.३७६ ॥</p>
<p>उभाव् अपि तु ताव् एव<br>
ब्राह्मण्या गुप्तया सह ।<br>
विप्लुतौ शूद्रवद् दण्ड्यौ<br>
दग्धव्यौ वा कटाग्निना  ॥ ८.३७७ ॥<br>
सहस्रं ब्राह्मणो दण्ड्यो<br>
गुप्तां विप्रां बलाद् व्रजन् ।<br>
शतानि पञ्च दण्ड्यः स्याद्<br>
इच्छन्त्या सह संगतः  ॥ ८.३७८ ॥</p>
<p>मौण्ड्यं प्राणान्तिकं दण्डो<br>
ब्राह्मणस्य विधीयते [मेधातिथिपाठः - प्राणान्तको][म्ऽस् चोम्<br>
रेफ़ेर्स् तो थे रेअदिन्ग् ओफ़् &ldquo;प्राणान्तिक-&quot;] ।<br>
इतरेषां तु वर्णानां<br>
दण्डः प्राणान्तिको भवेत् [मेधातिथिपाठः - प्राणान्तको]  ॥ ८.३७९ ॥</p>
<p>न जातु ब्राह्मणं हन्यात्<br>
सर्वपापेष्व् अपि स्थितम् ।<br>
राष्ट्राद् एनं बहिः कुर्यात्<br>
समग्र-धनम् अक्षतम्  ॥ ८.३८० ॥</p>
<p>न ब्राह्मणवधाद् भूयान्<br>
अधर्मो विद्यते भुवि ।<br>
तस्माद् अस्य वधं राजा<br>
मनसापि न चिन्तयेत्  ॥ ८.३८१ ॥</p>
<p>वैश्यश् चेत् क्षत्रियां गुप्तां<br>
वैश्यां वा क्षत्रियो व्रजेत् ।<br>
यो ब्राह्मण्याम् अगुप्तायां<br>
ताव् उभौ दण्डम् अर्हतः  ॥ ८.३८२ ॥</p>
<p>सहस्रं ब्राह्मणो दण्डं<br>
दाप्यो गुप्ते तु ते व्रजन् ।<br>
शूद्रायां क्षत्रिय-विशोः<br>
साहस्रो वै भवेद् दमः [मेधातिथिपाठः - शूद्राया]  ॥ ८.३८३ ॥</p>
<p>क्षत्रियायाम् अगुप्तायां<br>
वैश्ये पञ्चशतं दमः ।<br>
मूत्रेण मौण्ड्यम् इच्छेत् तु<br>
क्षत्रियो दण्डम् एव वा [मेधातिथिपाठः - ऋच्छेत् तु]  ॥ ८.३८४ ॥</p>
<p>अगुप्ते क्षत्रिया-वैश्ये<br>
शूद्रां वा ब्राह्मणो व्रजन् ।<br>
शतानि पञ्च दण्ड्यः स्यात्<br>
सहस्रं त्व् अन्त्यजस्त्रियम्  ॥ ८.३८५ ॥</p>
<p>यस्य स्तेनः पुरे नाऽस्ति<br>
नाऽन्यस्त्रीगो न दुष्ट-वाक् ।<br>
न साहसिक-दण्डघ्नो<br>
स राजा शक्रलोकभाक्  ॥ ८.३८६ ॥</p>
<p>एतेषां निग्रहो राज्ञः<br>
पञ्चानां विषये स्वके ।<br>
सांराज्यकृत् सजात्येषु<br>
लोके चैव यशस्करः  ॥ ८.३८७ ॥</p>
<p>ऋत्विजं यस् त्यजेद् याज्यो<br>
याज्यं च र्त्विक् त्यजेद् यदि ।<br>
शक्तं कर्मण्य् अदुष्टं च<br>
तयोर् दण्डः शतं शतम्  ॥ ८.३८८ ॥</p>
<p>न माता न पिता न स्त्री<br>
न पुत्रस् त्यागम् अर्हति ।<br>
त्यजन्न् अपतितान् एतान्<br>
राज्ञा दण्ड्यः शतानि षट्  ॥ ८.३८९ ॥</p>
<p>आश्रमेषु द्विजातीनां<br>
कार्ये विवदतां मिथः ।<br>
न विब्रूयान् नृपो धर्मं<br>
चिकीर्षन् हितम् आत्मनः  ॥ ८.३९० ॥</p>
<p>यथार्हम् एतान् अभ्यर्च्य<br>
ब्राह्मणैः सह पार्थिवः ।<br>
सान्त्वेन प्रशमय्यादौ<br>
स्वधर्मं प्रतिपादयेत्  ॥ ८.३९१ ॥</p>
<p>प्रतिवेश्यानुवेश्यौ च<br>
कल्याणे विंशतिद्विजे ।<br>
अर्हाव् अभोजयन् विप्रो<br>
दण्डम् अर्हति माषकम्  ॥ ८.३९२ ॥</p>
<p>श्रोत्रियः श्रोत्रियं साधुं<br>
भूतिकृत्येष्व् अभोजयन् ।<br>
तद्-अन्नं द्विगुणं दाप्यो<br>
हिरण्यं चैव माषकम् [मेधातिथिपाठः - हैरण्यं]  ॥ ८.३९३ ॥</p>
<p>अन्धो जडः पीठसर्पी<br>
सप्तत्या स्थविरश् च यः ।<br>
श्रोत्रियेषूपकुर्वंश् च<br>
न दाप्याः केन चित् करम्  ॥ ८.३९४ ॥</p>
<p>श्रोत्रियं व्याधितार्तौ च<br>
बाल-वृद्धाव् अकिंचनम् ।<br>
महाकुलीनम् आर्यं च<br>
राजा संपूजयेत् सदा  ॥ ८.३९५ ॥</p>
<p>शाल्मलीफलके श्लक्ष्णे<br>
नेनिज्यान् नेजकः शनैः ।<br>
न च वासांसि वासोभिर्<br>
निर्हरेन् न च वासयेत्  ॥ ८.३९६ ॥</p>
<p>तन्तुवायो दशपलं<br>
दद्याद् एकपलाधिकम् ।<br>
अतो ऽन्यथा वर्तमानो<br>
दाप्यो द्वादशकं दमम्  ॥ ८.३९७ ॥</p>
<p>शुल्कस्थानेषु कुशलाः<br>
सर्वपण्य-विचक्षणाः ।<br>
कुर्युर् अर्घं यथापण्यं<br>
ततो विंशं नृपो हरेत्  ॥ ८.३९८ ॥</p>
<p>राज्ञः प्रख्यातभाण्डानि<br>
प्रतिषिद्धानि यानि च ।<br>
ताणि निर्हरतो लोभात्<br>
सर्वहारं हरेन् नृपः  ॥ ८.३९९ ॥</p>
<p>शुल्कस्थानं परिहरन्न्<br>
अकाले क्रय-विक्रयी ।<br>
मिथ्यावादी च संख्याने<br>
दाप्यो ऽष्टगुणम् अत्ययम्  ॥ ८.४०० ॥</p>
<p>आगमं निर्गमं स्थानं<br>
तथा वृद्धि-क्षयाव् उभौ ।<br>
विचार्य सर्वपण्यानां<br>
कारयेत् क्रय-विक्रयौ  ॥ ८.४०१ ॥</p>
<p>पञ्चरात्रे पञ्चरात्रे<br>
पक्षे पक्षे ऽथ वा गते ।<br>
कुर्वीत चैषां प्रत्यक्षम्<br>
अर्घसंस्थापनं नृपः  ॥ ८.४०२ ॥</p>
<p>तुलामानं प्रतीमानं<br>
सर्वं च स्यात् सुलक्षितम् ।<br>
षट्सु षट्सु च मासेषु<br>
पुनर् एव परीक्षयेत्  ॥ ८.४०३ ॥</p>
<p>पणं यानं तरे दाप्यं<br>
पौरुषो ऽर्धपणं तरे ।<br>
पादं पशुश् च योषिच् च<br>
पादार्धं रिक्तकः पुमान् [मेधातिथिपाठः - पादे]  ॥ ८.४०४ ॥</p>
<p>भाण्डपूर्णानि यानानि<br>
तार्यं दाप्यानि सारतः ।<br>
रिक्तभाण्डानि यत् किं चित्<br>
पुमांसश् चाऽपरिच्छदाः  ॥ ८.४०५ ॥</p>
<p>दीर्घाध्वनि यथादेशं<br>
यथाकालं तरो भवेत् ।<br>
नदीतीरेषु तद् विद्यात्<br>
समुद्रे नाऽस्ति लक्षणम्  ॥ ८.४०६ ॥</p>
<p>गर्भिणी तु द्विमासादिस्<br>
तथा प्रव्रजितो मुनिः ।<br>
ब्राह्मणा लिङ्गिनश् चैव<br>
न दाप्यास् तारिकं तरे  ॥ ८.४०७ ॥</p>
<p>यन् नावि किं चिद् दाशानां<br>
विशीर्येताऽपराधतः ।<br>
तद् दाशैर् एव दातव्यं<br>
समागम्य स्वतो ऽंशतः  ॥ ८.४०८ ॥</p>
<p>एष नौयायिनाम् उक्तो<br>
व्यवहारस्य निर्णयः ।<br>
दाशापराधतस् तोये<br>
दैविके नाऽस्ति निग्रहः  ॥ ८.४०९ ॥</p>
<p>वाणिज्यं कारयेद् वैश्यं<br>
कुसीदं कृषिम् एव च ।<br>
पशूनां रक्षणं चैव<br>
दास्यं शूद्रं द्विजन्मनाम्  ॥ ८.४१० ॥</p>
<p>क्षत्रियं चैव वैश्यं च<br>
ब्राह्मणो वृत्तिकर्शितौ ।<br>
बिभृयाद् आनृशंस्येन<br>
स्वानि कर्माणि कारयेत्  ॥ ८.४११ ॥</p>
<p>दास्यं तु कारयंल् लोभाद्<br>
ब्राह्मणः संस्कृतान् द्विजान् ।<br>
अनिच्छतः प्राभवत्याद्<br>
राज्ञा दण्ड्यः शतानि षट्  ॥ ८.४१२ ॥</p>
<p>शूद्रं तु कारयेद् दास्यं<br>
क्रीतम् अक्रीतम् एव वा ।<br>
दास्यायैव हि सृष्टो ऽसौ<br>
ब्राह्मणस्य स्वयंभुवा  ॥ ८.४१३ ॥</p>
<p>न स्वामिना निसृष्टो ऽपि<br>
शूद्रो दास्याद् विमुच्यते ।<br>
निसर्गजं हि तत् तस्य<br>
कस् तस्मात् तद् अपोहति  ॥ ८.४१४ ॥</p>
<p>ध्वजाहृतो भक्तदासो<br>
गृहजः क्रीत-दत्त्रिमौ ।<br>
पैत्रिको दण्डदासश् च<br>
सप्तैते दासयोनयः  ॥ ८.४१५ ॥</p>
<p>भार्या पुत्रश् च दासश् च<br>
त्रय एवाऽधनाः स्मृताः ।<br>
यत् ते समधिगच्छन्ति<br>
यस्य ते तस्य तद् धनम्  ॥ ८.४१६ ॥</p>
<p>विस्रब्धं ब्राह्मणः शूद्राद्<br>
द्रव्योपादानम् आचरेत् ।<br>
न हि तस्याऽस्ति किं चित् स्वं<br>
भर्तृहार्य-धनो हि सः  ॥ ८.४१७ ॥</p>
<p>वैश्य-शूद्रौ प्रयत्नेन<br>
स्वानि कर्माणि कारयेत् ।<br>
तौ हि च्युतौ स्वकर्मभ्यः<br>
क्षोभयेताम् इदं जगत्  ॥ ८.४१८ ॥</p>
<p>अहन्य् अहन्य् अवेक्षेत<br>
कर्मान्तान् वाहनानि च ।<br>
आय-व्ययौ च नियताव्<br>
आकरान् कोशम् एव च  ॥ ८.४१९ ॥</p>
<p>एवं सर्वान् इमान् राजा<br>
व्यवहारान् समापयन् ।<br>
व्यपोह्य किल्बिषं सर्वं<br>
प्राप्नोति परमां गतिम्  ॥ ८.४२० ॥</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vvasuki.github.io/saMskAra/smRtiH/manuH/08/">०८ </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: ०८</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vvasuki/saMskAra/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      Built on 2020 Dec 19 04:35:20 UTC. (<a href="http://google.com/search?q=04%3a35%3a20%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
